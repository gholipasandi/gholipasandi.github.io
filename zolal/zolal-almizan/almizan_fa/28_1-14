<h2 class="sura">سوره قصص مکی است و هشتاد و هشت آیه دارد </h2><h3 class="ayas">سوره القصص آیه‌های ۱ تا ۱۴</h3><code class="section" rel="28_1-14"/><h3> ترجمه آیات</h3> <p> <span class="trans" rel="28_0">به نام خداوند بخشنده مهربان </span><span class="trans" rel="28_1"> طسم.  «۱» </span><span class="trans" rel="28_2">این قرآن آیات کتاب مبین است.  «۲» </span><span class="trans" rel="28_3">ما از داستان موسی و فرعون آنچه حق است بر تو برای مردمی که ایمان می‌آورند می‌خوانیم.  «۳» </span><span class="trans" rel="28_4">به درستی که فرعون در زمین بلندپروازی کرد و مردمش را گروه گروه ساخت، طایفه‌ای از ایشان را بیچاره و ضعیف کرد، تا آنجا که پسرانشان را می‌کشت و زنانشان را زنده می‌گذاشت، راستی که او از مفسدان بود.  «۴» </span><span class="trans" rel="28_5">ما در برابر او خواستیم بر آنان که در زمین ضعیف شمرده شدند منت نهاده ایشان را پیشوایان خلق کنیم و وارث دیگران قرار دهیم.  «۵» </span><span class="trans" rel="28_6">و در زمین مکنتشان داده و از همین ضعفا به فرعون و هامان و لشکریان آن دو آن سرنوشتی را نشان دهیم که از آن می‌گریختند.  «۶» </span><span class="trans" rel="28_7">و به مادر موسی وحی کردیم که او را شیر بده، همین که بر جان او بیمناک شدی او را به دریا بینداز، و مترس و غمگین مباش که ما وی را به تو برگردانیده و از پیامبرانش می‌کنیم.  «۷» </span><span class="trans" rel="28_8">پس آل فرعون موسی را از دریا گرفتند تا دشمن و مایه اندوه‌شان شود آری فرعون و هامان و لشکریانشان خطا کردند (و اگر از آینده این کودک خبر می‌داشتند هرگز او را از دریا نمی‌گرفتند).  «۸» </span><span class="trans" rel="28_9">و همسر فرعون گفت این کودک نور چشم من و تو است (و رو به جلادان کرد و گفت) او را مکشید، شاید ما را سود بخشد، و یا اصلا او را فرزند خود بگیریم. این را می‌گفتند، و نمی‌دانستند (که چرا می‌گویند و این خداست که این پیشنهاد را به دلشان انداخته).  «۹» </span><span class="trans" rel="28_10">در نتیجه قلب مادر موسی مطمئن و فارغ از اندوه گشت که اگر فارغ نمی‌شد نزدیک بود موسی را لو دهد، این ما بودیم که قلبش را به جایی محکم بستیم تا از مؤمنین باشد.  «۱۰» </span><span class="trans" rel="28_11">وی به خواهر موسی گفت: از دور دنبال موسی باش، تا از او خبری بیابی، خواهر موسی او را از دور دید اما به طوری که درباریان ملتفت نشدند.  «۱۱» </span><span class="trans" rel="28_12">ما قبلا پستان همه زنان شیرده را بر او حرام کرده بودیم، در نتیجه پستان احدی را نگرفت، خواهرش گفت: آیا می‌خواهید شما را به خاندانی راهنمایی کنم که برای شما سرپرستی این کودک را به عهده بگیرند خانواده‌ای که خیرخواه این کودک باشند.  «۱۲» </span><span class="trans" rel="28_13">با این نقشه او را به مادرش برگرداندیم تا چشمش روشن شود و غصه نخورد و تا آنکه بداند وعده<code class="page" rel="16,5"/> خدا حق است، و لیکن بیشتر مردم نمی‌دانند.  «۱۳» </span><span class="trans" rel="28_14">و چون به حد رشدش رسید و جوانی تمام عیار شد او را حکمت و علم دادیم، و این چنین به نیکوکاران پاداش می‌دهیم.  «۱۴» </span></p>                         <h3>بیان آیات‌ <span class="title" rel="28_1 28_2 28_3 28_4 28_5 28_6 28_7 28_8 28_9 28_10 28_11 28_12 28_13 28_14">غرض و مفاد سوره قصص: وعده جمیل به مؤمنین با ذکر داستان موسی (علیه السلام) و فرعون </span> </h3> <p>غرض این سوره وعده جمیل به مؤمنین است، مؤمنینی که در مکه قبل از هجرت به مدینه عده اندکی بودند که مشرکین و فراعنه قریش ایشان را ضعیف و ناچیز می‌شمردند، و اقلیتی که در مکه در بین این طاغیان در سخت‌ترین شرایط به سرمی‌بردند و فتنه‌ها و شداید سختی را پشت سر می‌گذاشتند، خدای تعالی در این سوره به ایشان وعده می‌دهد که به زودی بر آنان منت نهاده و پیشوایان مردم قرارشان می‌دهد، و آنان را وارث همین فراعنه می‌کند، و در زمین مکنتشان می‌دهد، و به طاغیان قومشان آنچه را که از آن بیم داشتند نشان می‌دهد. </p> <p>به همین منظور برای این مؤمنین این قسمت از داستان موسی و فرعون را خاطرنشان می‌سازد که موسی را در شرایطی خلق کرد که فرعون در اوج قدرت بود و بنی اسرائیل را خوار و زیردست کرده بود که پسر بچه‌هایشان را می‌کشت و زنانشان را زنده می‌گذاشت، آری خداوند در چنین شرایطی موسی را آفرید و مهم‌تر آنکه او را در دامن دشمنش یعنی خود فرعون پرورش داد، تا وقتی که به حد رشد رسید، آن گاه او را از شر فرعون نجات داد و از بین فرعونیان به سوی مدین روانه‌اش نمود، و پس از مدتی به عنوان رسالت دوباره به سوی ایشان بر گردانید، با معجزاتی آشکار تا آنکه فرعون و لشکریانش تا آخرین نفر را غرق کرده و بنی اسرائیل را وارث آنان نمود، و تورات را بر موسی نازل فرمود، تا هدایت و بصیرت برای مؤمنین باشد. </p> <p>و عین همین سنت را در میان مؤمنین به اسلام جاری خواهد کرد، و ایشان را به ملک و عزت و سلطنت خواهد رسانید، و رسول خدا (ص) را دوباره به وطن باز خواهد گردانید. </p> <p>آن گاه از این داستان منتقل می‌شود به بیان این که در حکمت خدا لازم است که از جانب خودش کتابی نازل کند، تا دعوت حق آن جناب نیز کتاب داشته باشد، سپس سخنان طعن‌آمیز مشرکین را که در باره دعوت قرآن زده‌اند که: چرا به وی آنچه به موسی داده شد ندادند؟ نقل فرموده‌و از آن پاسخ می‌دهد، و نیز علت ایمان نیاوردن آنان را نقل نموده به این<code class="page" rel="16,6"/> که اگر به تو ایمان بیاوریم و هدایت تو را پیروی کنیم قدرت ما از ما سلب می‌شود، و از آن پاسخ می‌دهد، و به این منظور داستان قارون و فرو رفتنش در زمین را برایشان مجسم می‌سازد. </p> <p>و این سوره به طوری که سیاق آیاتش شهادت می‌دهد مکی است، و چهارده آیه‌ای که ما از اول در اینجا آوردیم یک فصل است، که داستان موسی را از روز ولادت تا روز بلوغ بیان می‌کند. </p> <p><code class="aya" rel="28_1"/><code class="aya" rel="28_2"/> <span class="aya" rel="28_1-2" data-words="1-5">طسم، تلک آیات الکتاب المبین</span> تفسیر و بحث این آیه در آیاتی نظیر این آیه گذشت. </p> <p><code class="aya" rel="28_3"/> <span class="aya" rel="28_3" data-words="1-10">نتلوا علیک من نبإ موسی و فرعون بالحق لقوم یؤمنون</span> <span class="phrase">کلمه <em>من</em> تبعیض را می‌رساند، و کلمه <em rel="fa_28_3_8-8" data-sentence="43:132">بالحق</em> متعلق است به کلمه <em>نتلوا</em> و معنایش این است که: ما بعضی از اخبار موسی را برایت تلاوت می‌کنیم تلاوتی که متلبس به لباس حق باشد.</span> <span class="phrase">پس هر چه تلاوت می‌شود از ناحیه ما و به وحی ما است، بدون اینکه شیطان در القای آن ذره‌ای مداخله داشته باشد، ممکن هم هست که متعلق به کلمه <em rel="fa_28_3_4-4" data-sentence="135:150">نبا</em>  باشد که در این صورت معنی چنین می‌شود: ما پاره‌ای از اخبار موسی و فرعون را بر تو می‌خوانیم، در حالی که آن اخبار متلبس به حق است و هیچ شکی در آن نیست.</span> </p> <p>حرف <em>لام</em> در جمله‌ <span class="aya" rel="28_3" data-words="9-10">لقوم یؤمنون</span> لام تعلیل و متعلق است به جمله <em>نتلوا</em> و معنایش این است که: ما قسمتی از خبر موسی و فرعون را برای خاطر قومی که به آیات ما ایمان می‌آورند بر تو می‌خوانیم تا در آن تدبر کنند. </p> <p>و حاصل معنای آیه این می‌شود که: ما بعضی از اخبار موسی و فرعون را بر تو می‌خوانیم، خواندنی به حق، برای اینکه این قوم که به آیات ما ایمان آورده‌اند در آن تدبر کنند، قومی که تو را پیروی کردند، و در دست فراعنه قریش گرفتار سختی و شکنجه گشته‌اند، تا برایشان محقق و مسلم شود که: خدایی که آنان به او و به فرستاده او ایمان آورده‌اند، و در راه او این همه آزار و شکنجه از دشمنان تحمل کرده‌اند، همان خدایی است که به منظور احیای حق، و نجات بنی اسرائیل، و عزت دادن به آنان بعد از ذلتشان، موسی را آفرید، تا ایشان را از آن ذلت نجات دهد، چه ذلتی؟ که فرزندانشان را می‌کشتند و زنانشان را باقی می‌گذاشتند، و فرعون بر آنان بلندپروازی و قدرت نمایی کرده و چنگال قهر خود را در آنان فرو کرده، و جور و ستمش را بر آنان احاطه داده بود. </p> <p>خدا موسی را در چنین جوی تاریک خلق کرد، در محیطی که احدی احتمال آن را نمی‌داد، سپس او را در دامن دشمنش پرورانید. آن گاه از مصر بیرونش برد، و دوباره او را<code class="page" rel="16,7"/> برگردانید، در حالی که دارای معجزه و قدرت آشکار بود، و به وسیله او بنی اسرائیل را نجات داد و فرعون و لشکریانش را نابود کرد، و آنان را برای نسلهای بعد، سرگذشت و داستانی قرار داد. </p> <p>پس او خدای-جل شانه-است، که داستان ایشان را بر پیامبرش نقل می‌کند، و با جمله‌ <span class="aya" rel="28_3" data-words="9-10">لقوم یؤمنون</span> اشاره می‌فرماید: به اینکه به زودی همان رفتار را با دشمنان اینان عملی خواهد کرد، و بر این مؤمنین مستضعف منت نهاده وارث دشمنانشان می‌سازد، و دقیقا آنچه با بنی اسرائیل و دشمن ایشان کرد، با مؤمنین و دشمنانشان نیز همان را خواهد کرد. </p> <h3> <span class="title" rel="28_1 28_2 28_3 28_4 28_5 28_6 28_7 28_8 28_9 28_10 28_11 28_12 28_13 28_14">وصف کارهای فرعون و محیطی که موسی (علیه السلام) در آن زاده شد</span> </h3> <p> <code class="aya" rel="28_4"/> <span class="aya" rel="28_4" data-words="1-12">إن فرعون علا فی الأرض و جعل أهلها شیعا یستضعف طائفة منهم</span>  <em>علو</em> در زمین کنایه از ستمگری و بلندپروازی است. و <span class="phrase">کلمه <em rel="fa_28_4_9-9" data-sentence="5:264">شیع</em> جمع  <em rel="fa_28_4_9-9" data-sentence="63:245">شیعه</em> و به معنای‌ فرقه است، در مجمع البیان گفته: <em>کلمه</em> شیع به معنای فرقه‌ها است، و هر فرقه یک شیعه است، و اگر شیعه نامیدند، بدین جهت است که بعضی بعض دیگر را پیروی می‌کنند<span class="footnote" rel="1" title="مجمع البیان، ج ۷، ص ۲۳۹">*</span>.</span> و گویا مراد از اینکه فرمود: فرعون اهل زمین را شیعه شیعه کرد ، این باشد که اهل زمین را-که گویا منظور از آنان اهل مصر باشد، و الف و لام در <em>الارض</em> برای عهد بوده باشد-از راه القای اختلاف و تفرقه افکنی دسته دسته کرد، تا کلمه آنان متفق نشود، و یک دل و یک جهت نباشند، تا نتوانند بر او بشورند، و علیه او قیام نموده و امور را بر او دگرگون سازند، آن طور که عادت همه ملوک است، که چون می‌خواهند قدرت خود را گسترش داده و سلطنت خود را تقویت کنند، این نقشه را به کار می‌برند. و کلمه <em>یستحیی</em>  از <em>استحیاء</em> است، که به معنای زنده نگاه داشتن است. </p> <p>و حاصل معنای آیه این است که: فرعون در زمین علو کرد، و با گستردن دامنه سلطنت خود بر مردم، و انفاذ قدرت خویش در آنان بر مردم تفوق جست، و از راه تفرقه افکنی در میان آنان، مردم را دسته دسته کرد، تا یک دل و یک جهت نشوند، و نیروی دسته‌جمعی آنان ضعیف گشته، نتوانند در مقابل قدرت او مقاومت کنند، و از نفوذ اراده او جلوگیری نمایند. </p> <p>و منظور از یک طایفه در جمله‌ <span class="aya" rel="28_4" data-words="10-12">یستضعف طائفة منهم</span> بنی اسرائیل است، و بنی اسرائیل فرزندان یعقوب (ع) می‌باشند که از زمان یوسف (ع) که پدر و برادران خود را به مصر خواند، و در آنجا منزل داد، در مصر ماندند، و پس از سالها زاد و ولد عده‌شان به هزاران نفر رسید. </p> <p>   <code class="page" rel="16,8"/> و فرعون معاصر موسی (ع) با بنی اسرائیل معامله بردگان را می‌کرد، و در تضعیف آنان بسیار می‌کوشید، و این کار را تا بدانجا ادامه داد که دستور داد هر چه فرزند پسر برای این دودمان به دنیا می‌آید سر ببرند، و دختران آنان را باقی بگذارند، که معلوم است سرانجام این نقشه شوم چه بود، او می‌خواست به کلی مردان بنی اسرائیل را نابود کند، که در نتیجه نسل آنان به کلی منقرض می‌شد. </p> <p>علت اینکه فرعون چنین نقشه‌ای را طرح کرد، این بود که وی جزو مفسدین در زمین بود، برای اینکه خلقت عمومی که انسانها را ایجاد کرده بود و می‌کند در میان تیره‌ای با تیره‌ای دیگر در بسط وجود فرق نگذاشته، و تمامی قبایل و دودمانها را به طور مساوی از هستی بهره داده، آن گاه همه را به جهازی که به سوی حیات اجتماعی با تمتع از امتعه حیات زمین، هدایت کند، مجهز ساخته تا هر یک به قدر ارزش وجودی و وزن اجتماعی خود بهره‌مند شود. </p> <p>این همان اصلاحی است که صنع ایجاد از آن خبر می‌دهد، و تجاوز از این سنت و آزاد ساختن قومی و برده کردن قومی دیگر، و بهره‌مندی قومی از چیزهایی که استحقاق آن را ندارند، و محروم کردن قومی دیگر از آنچه استحقاق آن را دارند، افساد در زمین است، که انسانیت را به سوی هلاکت و نابودی می‌کشاند. </p> <p>و در این آیه آن جو و محیطی که موسی (ع) در آن متولد شد، تصویر شده، که تمامی آن اسباب و شرایطی که بنی اسرائیل را محکوم به فنا می‌کرد بر او نیز احاطه داشت، و خدا او را از میان همه آن اسباب سالم بیرون آورد. </p> <h3> <span class="title" rel="28_5">معنای آیه: <span class="aya" rel="28_5" data-words="1-9">و نرید أن نمن علی الذین استضعفوا فی الأرض...</span> </span> </h3> <p><code class="aya" rel="28_5"/><code class="aya" rel="28_6"/> <span class="aya" rel="28_5" data-words="1-9">و نرید أن نمن علی الذین استضعفوا فی الأرض</span>... <span class="aya" rel="28_6" data-words="14-16">ما کانوا یحذرون</span> کلمه <em>من</em> -به طوری که از کلام راغب استفاده می‌شود-در اصل به معنای ثقل و سنگینی بوده، و از همین جهت واحد وزن را هم در سابق <em>من</em> می‌گفتند، و منت به معنای نعمت سنگین است، و فلانی بر فلانی منت نهاد معنایش این است که: او را از نعمت، گرانبار کرد، و نیز همو گفته: و این کلمه به دو نحو استعمال می‌شود، یکی منت عملی مانند آیه‌ <span class="aya" rel="28_5" data-words="1-7">و نرید أن نمن علی الذین استضعفوا</span> یعنی می‌خواهیم به آنان که در زندگی ضعیف شمرده شدند نعمتی بدهیم که از سنگینی آن گرانبار شوند، و دوم منت زبانی، مانند آیه <span class="aya" rel="49_17" data-words="1-4">یمنون علیک أن أسلموا</span> -بر تو منت می‌نهند که مسلمان شده‌اند و این از جمله کارهای زشت است، مگر در صورت کفران نعمت، این بود خلاصه کلام راغب<span class="footnote" rel="1" title="مفردات راغب، ماده &lt;em&gt;منن&lt;/em&gt; ">*</span>. </p> <p>   <code class="page" rel="16,9"/> و <span class="phrase">تمکین ضعفا در زمین به این است که مکانی و جایی به ایشان دهد که مالک آنجا شوند، و در آن استقرار یابند، و از خلیل نقل شده که گفته: کلمه <em rel="fa_28_4_19-19" data-sentence="133:372">مکان</em> صیغه مفعل از ماده  <em>کون</em> است، که به خاطر اینکه بسیار در زبانها جاری می‌شود، آن را مصدری بر وزن <em>فعال</em>  گرفته، و فعل <em>تمکن و تمسکن</em> را از آن مشتق نموده‌اند، هم چنان که از کلمه <em>منزل</em> با اینکه مصدر نیست، فعل <em>تمنزل</em> را مشتق نموده‌اند<span class="footnote" rel="1" title="مفردات راغب ماده &lt;em&gt;مکن&lt;/em&gt; به نقل از خلیل">*</span>.</span> </p> <p><span class="phrase">مناسب‌تر آن است که: جمله‌ <span class="aya" rel="28_5" data-words="1-4">و نرید أن نمن...</span> را حال از کلمه <em rel="fa_28_4_11-11" data-sentence="111:371">طائفة</em> گرفته و تقدیر کلام را یستضعف طائفة منهم و نحن نرید ان نمن-فرعون طایفه‌ای از اهل زمین را ضعیف شمرد در حالی که ما بر همانها که ضعیف شمرده شدند منت می‌نهیم... بدانیم بعضی<span class="footnote" rel="2" title="روح المعانی، ج ۲۰، ص ۴۳">*</span> دیگر از مفسرین گفته‌اند: جمله مورد بحث عطف است بر جمله‌ <span class="aya" rel="28_4" data-words="1-5">إن فرعون علا فی الأرض</span>.</span> و لیکن قول اول ظاهرتر از آیه است. و <span class="phrase">کلمه <em rel="fa_28_5_2-2" data-sentence="5:191">نرید</em> چه به احتمال اول و چه دوم حکایت حال گذشته است، یعنی با اینکه مضارع است و معنای <em>می‌خواهیم</em> را می‌دهد، و لیکن چون در حکایت حال گذشته استعمال شده معنای <em>خواستیم</em> را افاده می‌کند.</span> </p> <p>و <span class="phrase">جمله‌ <span class="aya" rel="28_5" data-words="10-12">و نجعلهم أئمة</span> عطف تفسیر است برای <em rel="fa_28_5_4-4" data-sentence="94:81">نمن</em> و همچنین جملات دیگری که بعد از آن پی در پی آمده، همه منت مذکور را تفسیر می‌کنند.</span> </p> <p>و معنایش این است که: جوی که ما موسی (ع) را در آن پروریدیم جو علو فرعون در زمین و تفرقه افکنی وی در میان مردم و استضعاف بنی اسرائیل بود، استضعافی که به کلی نابودشان می‌کرد، در حالی که ما خواستیم بر همان ضعیف شدگان از هر جهت، نعمتی ارزانی بداریم که از سنگینی آن گرانبار شوند، به این که خواستیم آنان را پیشوا کنیم، تا دیگران به ایشان اقتدا کنند و در نتیجه پیشرو دیگران باشند، در حالی که سالها تابع دیگران بودند، و نیز خواستیم آنان را وارث دیگران در زمین کنیم، بعد از آنکه زمین در دست دیگران بود، و خواستیم تا در زمین مکنتشان دهیم، به اینکه قسمتی از زمین را ملک آنان کنیم، تا در آن استقرار یابند، و مالک آن باشند، بعد از آنکه در زمین هیچ جایی نداشتند، جز همان جایی که فرعون می‌خواست آنان را در آنجا مستقر کند و خواستیم تا به فرعون پادشاه مصر و هامان وزیرش و لشکریان آن دو از همین مستضعفین، آن سرنوشت را نشان دهیم که از آن بیمناک بودند، و آن این بود که روزی بنی اسرائیل بر ایشان چیره شوند، و ملک و سلطنت و مال و ثروت و رسم و سنت آنان را از دستشان بگیرند، هم چنان که خودشان     <code class="page" rel="16,10"/> در باره موسی و برادرش (ع) روزی که به سوی ایشان گسیل شدند، گفتند که: <span class="aya" rel="20_63" data-words="5-14">یریدان أن یخرجاکم من أرضکم بسحرهما و یذهبا بطریقتکم المثلی</span><span class="footnote" rel="1" title="اینان می‌خواهند شما را با سحر خود از سرزمینتان بیرون نموده، و راه و رسم زندگیتان را به دست نابودی و فراموشی بسپارند سوره طه، آیه ۶۳">*</span>. </p> <p>این آیه شریفه نقشه‌ای را که فرعون برای بنی اسرائیل در سر می‌پروراند تصویر نموده است، و آن نقشه این بود که از بنی اسرائیل حتی یک نفر نفس‌کش در روی زمین باقی نگذارد، و این نقشه را تا آنجا به کار برده بود که قدرتش به تمامی شؤون هستی آنان احاطه یافته و ترسش همه جوانب وجود آنان را پر کرده بود و آن قدر آن بیچارگان را خوار ساخته بود که حکم نابودی آنان را می‌داد، البته این ظاهر امر بود، و اما در باطن امر اراده الهی به این تعلق گرفته بود که آنان را از زیر یوغ وی نجات دهد، و ثقل نعمتی را که آل فرعون‌و آن یاغیان گردن‌کش را گمراه ساخته بود، از آنان گرفته و به بنی اسرائیل منتقل کند، آری اراده الهی چنین بود که تمامی آن اسباب و نقشه‌هایی را که علیه بنی اسرائیل جریان می‌یافت، همه را به نفع آنان گرداند و آنچه به نفع آل فرعون جریان می‌یافت به ضرر آنان تمامش کند، آری خدا حکم می‌کند و کسی هم نیست که حکمش را به تاخیر اندازد. </p> <h3> <span class="title" rel="28_1 28_2 28_3 28_4 28_5 28_6 28_7 28_8 28_9 28_10 28_11 28_12 28_13 28_14">الهام به مادر موسی (علیه السلام): موسی را شیر بده و چون بر او ترسیدی در دریایش بیانداز </span> </h3> <p><code class="aya" rel="28_7"/> <span class="aya" rel="28_7" data-words="1-13">و أوحینا إلی أم موسی أن أرضعیه فإذا خفت علیه فألقیه فی الیم...</span> <span class="phrase">کلمه <em rel="fa_28_7_2-2" data-sentence="5:1007">اوحینا</em> صیغه متکلم مع الغیر از فعل ماضی باب <em>ایحاء</em> است که به معنای گفتگوی پنهانی است، و در قرآن کریم در سخن گفتن خدای تعالی با بعضی از مخلوقاتش استعمال می‌شود که: یا به طور الهام و افکندن مطلبی به دل کسی صورت می‌گیرد، هم چنان که در آیه: <span class="aya" rel="99_5" data-words="1-4">بأن ربک أوحی لها</span><span class="footnote" rel="2" title="چون که پروردگارت به زمین وحی کرده سوره زلزال، آیه ۵">*</span> و آیه‌ <span class="aya" rel="16_68" data-words="1-5">و أوحی ربک إلی النحل</span><span class="footnote" rel="3" title="پروردگارت به زنبور عسل وحی کرد سوره نحل، آیه ۶۸">*</span>، و آیه‌ <span class="aya" rel="28_7" data-words="1-5">و أوحینا إلی أم موسی</span> به این معنا آمده، و یا به طور دیگر، نظیر وحی به انبیاء و فرستادگان خدا و وحی در غیر خدای تعالی از قبیل شیطان نیز استعمال می‌شود، که به دوستان خود وحی می‌کند و قرآن در آن باره می‌فرماید: <span class="aya" rel="6_121" data-words="14-18">إن الشیاطین لیوحون إلی أولیائهم</span><span class="footnote" rel="4" title="سوره انعام، آیه ۱۲۱">*</span>.</span> </p> <p>کلمه <em>القاء</em> به معنای طرح و افکندن است، کلمه <em>یم</em> به معنای دریا و نهر بزرگ است. </p> <p>و در این جمله که فرمود: <span class="aya" rel="28_7" data-words="1-5">و أوحینا إلی أم موسی</span> با حذف قسمتی از کلمات،         <code class="page" rel="16,11"/> ایجاز (و مختصر گویی) به کار رفته، و تقدیر کلام چنین است: حبلت ام موسی به و وضعته و اوحینا الیها... یعنی در حالی که شدت و بیچارگی بنی اسرائیل به این حد رسیده بود، مادر موسی به وی حامله شد،  (و کسی نفهمید)، و او را زایید (باز کسی نفهمید) و ما به مادر او وحی کردیم که... </p> <p>و معنای آیه چنین است که: ما با نوعی الهام به مادر موسی بعد از آنکه او را زایید گفتیم: به موسی شیر بده، و مادامی که از جانب فرعون احتمال خطری نمی‌دهی به شیر دادن ادامه بده، و چون ترسیدی بر او-که لشکریان فرعون خبردار شوند، و او را گرفته مانند هزاران کودک که همه را کشتند به قتل برسانند-او را به دریا بینداز-که به طوری که از روایات بر می‌آید دریای مذکور همان نیل بوده-و دیگر از کشته شدن او مترس، و از جدایی او غمگین مشو، که ما دوباره او را به تو برمی‌گردانیم و او را از پیامبران قرار می‌دهیم، تا رسولی به سوی آل فرعون و بنی اسرائیل بوده باشد. </p> <p><span class="phrase">پس جمله‌ <span class="aya" rel="28_7" data-words="20-22">إنا رادوه إلیک</span> تعلیل نهی در <em rel="fa_28_7_18-19" data-sentence="92:141">لا تحزنی</em> است، هم چنان که جمله <span class="aya" rel="28_13" data-words="1-9">فرددناه إلی أمه کی تقر عینها و لا تحزن</span> نیز شاهد بر این تعلیل است.</span> و <span class="phrase">فرق بین <em>خوف</em> و  <em rel="fa_28_8_8-8" data-sentence="24:129">حزن</em> از نظر مورد این است که: خوف در جایی است که احتمال وقوع مکروهی در بین باشد، ولی حزن در جایی است که وقوع آن قطعی باشد، نه احتمالی.</span> </p> <p><code class="aya" rel="28_8"/> <span class="aya" rel="28_8" data-words="1-16">فالتقطه آل فرعون لیکون لهم عدوا و حزنا إن فرعون و هامان و جنودهما کانوا خاطئین</span> </p><h3> <span class="title" rel="28_8"><span class="phrase">معنای <em>خاطئ</em> و <em>مخطئ</em> و مقصود از اینکه فرعون و فرعونیان را در گرفتن موسی از نیل <em rel="fa_28_8_16-16" data-sentence="94:8">خاطئین</em> لقب داد</span> </span> </h3> <p><span class="phrase">کلمه <em>التقاط</em> به معنای برخوردن به چیزی و برداشتن آن است، بدون اینکه انسان در جستجوی آن باشد، و از همین باب است که به چیزی که کسی پیدا می‌کند <em rel="fa_28_8_1-1" data-sentence="148:11">لقطه</em>  می‌گویند.</span> و حرف <em>لام</em> در جمله‌ <span class="aya" rel="28_8" data-words="4-8">لیکون لهم عدوا و حزنا</span> -به طوری که گفته‌اند<span class="footnote" rel="1" title="مجمع البیان، ج ۷، ص ۲۴۱">*</span> -لام عاقبت است. و <span class="phrase">کلمه <em rel="fa_28_8_8-8" data-sentence="5:198">حزن</em> -با دو فتحه و <em rel="fa_28_8_8-8" data-sentence="72:171">حزن</em> -با ضمه و سکون-به یک معنا است، مانند <em>سقم</em> و <em>سقم</em> و مراد از حزن علت حزن است، پس اگر اطلاق حزن بر موسی کرده به خاطر مبالغه در سببیت وی برای اندوه ایشان است.</span> </p> <p>و <span class="phrase">کلمه <em rel="fa_28_8_16-16" data-sentence="5:126">خاطئین</em> جمع و اسم فاعل از خطی یخطا خطا (بر وزن علم یعلم علما) است، هم چنان که مخطئ اسم فاعل از باب افعال، از أخطأ یخطئ اخطاء می‌باشد.</span> و فرق بین <em>خاطئ</em> و  <em>مخطئ</em> -به طوری که راغب گفته-این است که:   <code class="page" rel="16,12"/> خاطئ به کسی اطلاق می‌شود که بخواهد کاری را بکند که آن را کار خوبی نمی‌داند هم چنان که در قرآن فرموده: <span class="aya" rel="17_31" data-words="11-15">إن قتلهم کان خطأ کبیرا</span> و فرموده: <span class="aya" rel="12_91" data-words="7-10">و إن کنا لخاطئین</span> به خلاف مخطئ، که در مورد کسی استعمال می‌شود که بخواهد کاری را انجام دهد که آن را کار خوبی می‌داند، ولی صحیح از آب در نمی‌آید، و اسم مصدر آن خطا-به دو فتحه-است، و در قرآن آمده: <span class="aya" rel="4_92" data-words="10-14">و من قتل مؤمنا خطأ</span><span class="footnote" rel="1" title="سوره نساء، آیه ۹۲">*</span> و معنای جامع بین این دو لفظ عدول از جهت است<span class="footnote" rel="2" title="مفردات راغب، ماده &lt;em&gt;خطا&lt;/em&gt; ">*</span>. این بود خلاصه گفتار راغب. </p> <p>پس اینکه فرمود: <span class="aya" rel="28_8" data-words="9-16">إن فرعون و هامان و جنودهما کانوا خاطئین</span> معنایش این است که: فرعون و هامان در آن رفتاری که با بنی اسرائیل و موسی کردند از ترس سرنگونی ملک و از بین رفتن سلطنتشان به دست ایشان تا به خیال خود مقدرات الهی را تغییر دهند، راه خطا پیمودند، برای اینکه جمع بسیاری از کودکان را که هیچ اثری در انهدام سلطنت نداشتند، کشتند، و آن کودکی که نابودی سلطنت فرعونیان به دست او بود او را از بین همه اطفال استثناء کرده، و از دریا گرفتند، و در دامن خود تربیت کردند. </p> <p>و معنای آیه این است که: آل فرعون موسی را در دریا یافتند، و از آب گرفتند، و نتیجه این کار آن شد که همین موسی دشمن و وسیله اندوه آنان شد، آری فرعون و هامان و لشکریانشان در کشتن فرزندان مردم و زنده نگهداشتن موسی خطا کار بودند، آنان خواستند کسی را که به زودی آنان را نابود می‌کند، نابود کنند، ولی بازگشتند و او را با کمال جد و جهد حفظ نموده و در تربیتش مجدانه کوشیدند. </p> <p>با این بیان روشن می‌شود اینکه: بعضی<span class="footnote" rel="3" title="مجمع البیان، ج ۷، ص ۲۴۱">*</span> خاطی بودن فرعونیان را تفسیر کرده‌اند به اینکه فرعونیان گنه‌کار بودند، پس خدای تعالی عقابشان کرد به این که دشمن ایشان را در دامن خود ایشان پرورانید، ضعیف است. </p> <p><code class="aya" rel="28_9"/> <span class="aya" rel="28_9" data-words="1-21">و قالت امرأت فرعون قرت عین لی و لک لا تقتلوه عسی أن ینفعنا أو نتخذه ولدا و هم لا یشعرون</span>. </p> <p>این آیه شریفه شفاعت و میانجیگری همسر فرعون را حکایت می‌کند که-در هنگام گرفتن موسی از آب و آوردنش نزد فرعون آنجا بوده-خطاب به فرعون می‌کند و می‌گوید: <span class="aya" rel="28_9" data-words="5-9">قرت عین لی و لک</span> یعنی این کودک نور چشم من و تو است. لا تقتلوه-او را نکشید در       <code class="page" rel="16,13"/> این جمله خطاب به عموم می‌کند، چون افرادی که در کشتن اطفال به عنوان سبب، مباشر، آمر و مامور شرکت داشته‌اند، بسیار بوده‌اند. </p> <p>و همانا همسر فرعون کلام مزبور را، به خاطر این که خداوند محبت موسی را در قلب وی افکنده بود، گفت. و لذا دیگر اختیاری در کف او نماند، و چاره‌ای نیافت جز اینکه نخست بلا و کشتن را از او بگرداند، و سپس پیشنهاد فرزندی او را بکند، که خدای تعالی در جای دیگر این جریان را یکی از منت‌هایی دانسته که به موسی کرده است، فرموده: <span class="aya" rel="20_39" data-words="17-25">و ألقیت علیک محبة منی و لتصنع علی عینی</span><span class="footnote" rel="1" title="من محبتی از خودم بر تو افکندم و برای اینکه زیر نظرم رشد کنی سوره طه، آیه ۳۹">*</span>. </p> <p> <span class="aya" rel="28_9" data-words="12-17">عسی أن ینفعنا أو نتخذه ولدا</span> -این جمله را وقتی گفت که آثار جلالت و سیمای جذبه الهی را در او بدید، و از این جمله که گفت: <span class="aya" rel="28_9" data-words="15-17">أو نتخذه ولدا</span> معلوم می‌شود فرعون و همسرش پسری نداشتند. </p> <p> <span class="aya" rel="28_9" data-words="18-21">و هم لا یشعرون</span> -این جمله حالیه است، و معنایش این است که: همسر فرعون این سخن را گفت، و این میانجیگری را کرد، و بلای کشتن را از موسی (ع) برگردانید، در حالی که او و مخاطبینش نمی‌دانستند چه می‌کنند و حقیقت حال و سرانجام کار چه می‌شود. </p> <h3> <span class="title" rel="28_10">معنای اینکه فرمود: <span class="aya" rel="28_10" data-words="1-6">و أصبح فؤاد أم موسی فارغا...</span> </span> </h3> <p><code class="aya" rel="28_10"/> <span class="aya" rel="28_10" data-words="1-19">و أصبح فؤاد أم موسی فارغا إن کادت لتبدی به لو لا أن ربطنا علی قلبها لتکون من المؤمنین</span> <span class="phrase">کلمه <em rel="fa_28_10_9-9" data-sentence="5:43">تبدی</em> از مصدر <em>ابداء</em> به معنای اظهار است.</span> و <span class="phrase">کلمه <em rel="fa_28_10_14-14" data-sentence="5:120">ربطنا</em> از ماده  <em rel="fa_28_10_14-14" data-sentence="72:98">ربط</em> است، و ربط بر هر چیز، بستن آن است، و در آیه شریفه کنایه از اطمینان دادن به قلب مادر موسی (ع) است.</span> و مراد از فراغت قلب مادر موسی این است که: دلش از ترس و اندوه خالی شد، و لازمه این فراغت قلب این است که دیگر خیالهای پریشان و خاطرات وحشت‌زا در دلش خطور نکند، و دلش را مضطرب نکند و دچار جزع نگردد، و در نتیجه اسرار فرزندش موسی را که می‌بایست مخفی کند، اظهار نکند و دشمنان پی به راز وی نبرند. </p> <p>ما این معنا را از این راه استفاده کرده‌ایم که: از ظاهر سیاق برمی‌آید که سبب اظهار نکردن مادر موسی همانا فراغت خاطر او بوده، و علت فراغت خاطرش ربط بر قلبش بوده که خدا سبب آن شده است، چون به او وحی فرستاد که: <span class="aya" rel="28_7" data-words="15-22">لا تخافی و لا تحزنی إنا رادوه إلیک</span> - مترس و غم مخور که ما او را به تو برمی‌گردانیم... . </p> <p>   <code class="page" rel="16,14"/> در جمله‌ <span class="aya" rel="28_10" data-words="7-12">إن کادت لتبدی به لو لا...</span> کلمه <em>ان</em> مخففه از مثقله است، یعنی همانا نزدیک بود که وی پرده از راز برداشته و سر موسی را فاش سازد. و معنای اینکه فرمود: <span class="aya" rel="28_10" data-words="17-19">لتکون من المؤمنین</span> این است که: ما قلب او را تقویت کردیم تا از کسانی باشد که وثوق و اطمینان به خدای تعالی دارند، وثوق به اینکه خدا فرزندش را حفظ می‌کند، و در نتیجه صبر کند و برای او جزع نکند و در نتیجه سر او فاش نگردد. </p> <p>و مجموع این جملات یعنی‌ <span class="aya" rel="28_10" data-words="7-10">إن کادت لتبدی به</span> تا آخر آیه، در مقام بیان جمله‌ <span class="aya" rel="28_10" data-words="1-6">و أصبح فؤاد أم موسی فارغا</span> می‌باشد، و حاصل معنای آیه چنین است که: قلب مادر موسی به سبب وحی، از ترس و اندوهی که باعث می‌شد سر فرزندش فاش گردد خالی شد، آری، اگر ما قلب او را به وسیله وحی تثبیت نمی‌کردیم و وثوق به محافظت خداوند از موسی پیدا نمی‌کرد، نزدیک بود که سرگذشت فرزندش را با جزع و فزع اظهار نماید. </p> <p>و از آنچه گذشت روشن می‌گردد اینکه: بعضی از مفسرین در تفسیر جمله‌های آیه مطالبی غیر این را آورده‌اند، همه ضعیف است، مثل آن مفسری<span class="footnote" rel="1" title="مجمع البیان، ج ۷، ص ۲۴۲">*</span> که در جمله: <span class="aya" rel="28_10" data-words="1-6">و أصبح فؤاد أم موسی فارغا</span> گفته: یعنی قلب مادر موسی وقتی که شنید پسرش به دام فرعون افتاده، از شدت ترس و حیرت، خالی از عقل شد . یا آن مفسر<span class="footnote" rel="2" title="معانی الاخبار، ص ۷۹">*</span> دیگر که گفته: قلب مادر موسی از آن وحیی که بدو شد فارغ گشت و از یاد آن خالی شدو آن را فراموش کرد . و یا آن مفسر<span class="footnote" rel="3" title="نهج البلاغه صبحی الصالح، ص ۵۰۶">*</span> دیگر که گفته: یعنی قلب مادر موسی از هر چیزی غیر از یاد موسی خالی گشت، و خلاصه دلش برای موسی فارغ شد ، زیرا هیچ یک از این نظرات از سیاق آیه استفاده نمی‌شود. </p> <p>نظیر این اقوال در ضعف، قول دیگر<span class="footnote" rel="4" title="مجمع البیان، ج ۷، ص ۲۴۲">*</span> آنان است که گفته‌اند: جواب کلمه <em>لو لا</em>  حذف شده، و تقدیر کلام این است که: لو لا ان ربطنا علی قلبها لابدته و اظهرته<span class="footnote" rel="5" title="اگر ما قلب او را محکم نمی‌کردیم هر آینه آن را فاش و ظاهر می‌کرد">*</span>، و وجه این تقدیر-آن طور که گفته شده-این است که: کلمه <em>لو لا</em> شبیه به ادوات شرط است که به همین جهت باید صدر جمله قرار گیرد، یعنی جوابش از خودش جلوتر نیفتد، این نکته، مفسرین نامبرده را وادار کرده که جواب این کلمه را در تقدیر بگیرند، تا جلوتر از آن نباشد. و ما در این مطلب در ذیل آیه‌ <span class="aya" rel="12_24" data-words="1-13">و لقد همت به و هم بها لو لا أن رأی برهان ربه</span><span class="footnote" rel="6" title="سوره یوسف، آیه ۲۴">*</span> مناقشه کردیم-به آنجا مراجعه کنید. </p> <h3> <span class="title" rel="28_1 28_2 28_3 28_4 28_5 28_6 28_7 28_8 28_9 28_10 28_11 28_12 28_13 28_14">توضیح آیاتی که تعقیب و مراقبت خواهر موسی (علیه السلام) و باز گردانیده شدن موسی (علیه السلام) به مادر را حکایت می‌کند</span> </h3> <p> <code class="aya" rel="28_11"/> <span class="aya" rel="28_11" data-words="1-12">و قالت لأخته قصیه، فبصرت به عن جنب و هم لا یشعرون</span> در مجمع البیان گفته: <em>کلمه</em> قص به معنای دنباله جای پا و اثر کسی را گرفتن و رفتن است، و قصه را هم که به معنای داستانهای گذشته است، به همین جهت قصه می‌گویند، که دومی در نقل آن از اولی پیروی می‌کند. و نیز در معنای جمله <span class="aya" rel="28_11" data-words="5-8">فبصرت به عن جنب</span> گفته: یعنی وی او را از دور بدید<span class="footnote" rel="1" title="تفسیر فخر رازی، ج ۲۴، ص ۲۳۱">*</span>. </p> <p>و معنای آیه این است که: مادر موسی به خواهر موسی-که دخترش باشد-گفت: دنبال موسی را بگیر، ببین چه بر سرش آمد، و آب، صندوق او را به کجا برد؟، خواهر موسی هم چنان دنبال او را گرفت، تا آنکه موسی را از دور دید که خدام فرعون او را گرفته‌اند، در حالی که فرعونیان متوجه مراقبتش نشدند. </p> <p><code class="aya" rel="28_12"/> <span class="aya" rel="28_12" data-words="1-18">و حرمنا علیه المراضع من قبل، فقالت هل أدلکم علی أهل بیت یکفلونه لکم و هم له ناصحون</span> <span class="phrase">کلمه <em rel="fa_28_12_2-2" data-sentence="5:190">حرمنا</em> از تحریم است، که در این آیه به معنای حرام شرعی نیست، بلکه به معنای تحریم تکوینی است، و معنایش این است که: ما او را طوری کردیم که از احدی پستان قبول نکرد، و از مکیدن پستان زنان امتناع ورزید.</span> </p> <p>و <span class="phrase">اینکه فرمود: <em rel="fa_28_12_5-6" data-sentence="13:173">من قبل</em> معنایش این است که موسی قبل از آنکه خواهرش نزدیک شود از مکیدن پستان زنان امتناع ورزیده بود، و کلمه <em rel="fa_28_12_4-4" data-sentence="169:60">مراضع</em> -به طوری که گفته‌اند-جمع  <em>مرضعه است</em> یعنی زن شیرده.</span> </p> <p> <span class="aya" rel="28_12" data-words="7-18">فقالت هل أدلکم علی أهل بیت یکفلونه لکم و هم له ناصحون</span> -این جمله تفریع بر مطالب قبل است، چیزی که هست از سیاق برمی‌آید که در اینجا چیزی حذف شده، گویا فرموده: و حرمنا علیه المراضع غیر امه من قبل ان تجی‌ء اخته فکلما اتوا له بمرضع لترضعه لم یقبل ثدیها فلما جاءت اخته و رأت الحال قالت عند ذلک لال فرعون هل ادلکم علی اهل بیت یکفلونه لنفعکم و هم له ناصحون-یعنی ما قبل از آنکه خواهر موسی برسد زنان شیرده را بر او حرام کردیم، و طوری کردیم که پستان غیر مادرش را نگیرد، در نتیجه هر چه زن شیرده آوردند پستانش را قبول نکرد، همین که خواهرش آمد، و وضع را بدید، به آل فرعون گفت: آیا می‌خواهید شما را به خاندانی راهنمایی کنم که آنان تکفل و سرپرستی این کودک را به نفع شما به عهده بگیرند؟ خاندانی که خیرخواه وی باشند . </p> <p>   <code class="page" rel="16,16"/><code class="aya" rel="28_13"/> <span class="aya" rel="28_13" data-words="1-20">فرددناه إلی أمه کی تقر عینها و لا تحزن و لتعلم أن وعد الله حق و لکن أکثرهم لا یعلمون</span> این آیه با حرف فایی که بر سرش آمده تفریع بر مطالب قبل شده، البته با مطالبی که در آیه نیامده، ولی سیاق بر آن دلالت دارد، و حاصل معنایش این است که: خواهر موسی گفت: آیا شما را راهنمایی کنم بر اهل بیتی چنین و چنان؟ پس فرعونیان پیشنهادش را پذیرفتند، و او ایشان را راهنمایی به مادر موسی کرد، پس موسی را تسلیم مادرش کردند، در نتیجه او را با این نقشه‌ها به مادرش برگردانیدیم. </p> <p> <span class="aya" rel="28_13" data-words="4-11">کی تقر عینها و لا تحزن و لتعلم...</span> -این جمله تعلیل و بیان علت این است که چرا او را به مادرش برگرداندیم. و مراد از کلمه <em>لتعلم-تا بداند</em> این است که با مشاهده فرزندش یقین پیدا کند، و تحقق وعده خدا را به چشم ببیند، چون مادر موسی قبل از این جریان وعده خدا را شنیده بود، و می‌دانست که وعده او حق است، و ایمان به آن نیز داشت، ولی ما موسی را به او برگرداندیم تا با دیدن او یقین به حقانیت وعده خدا کند. </p> <p>و مراد از <em>وعده خدا</em> تنها وعده برگرداندن موسی نیست، بلکه مطلق وعده الهی است، به دلیل اینکه فرموده <span class="aya" rel="7_187" data-words="34-39">و لکن أکثر الناس لا یعلمون</span> -ولی بیشتر مردم نمی‌دانند یعنی یقین پیدا نمی‌کنند، و غالبا در وعده‌های خدا گرفتار شک و ریبند، و دلهایشان مطمئن به آن نیست و حاصل معنای آیه این است که: مادر موسی با مشاهده حقانیت این وعده‌ای که خدا به او داد، یقین پیدا کرد، به اینکه مطلق وعده‌های خدا حق است. </p> <p>و چه بسا بعضی<span class="footnote" rel="1" title="الدر المنثور، ج ۵، ص ۱۲۰">*</span> از مفسرین گفته‌اند که: مراد از وعده خدا، مطلق وعده‌های او نیست، بلکه همان وعده برگرداندن موسی است به مادرش، که در آیه قبلی آمده بود. ولی این تفسیر با جمله و لکن... ، به بیانی که گذشت نمی‌سازد. </p> <p><code class="aya" rel="28_14"/> <span class="aya" rel="28_14" data-words="1-14">و لما بلغ أشده و استوی آتیناه حکما و علما و کذلک نجزی المحسنین</span>  <span class="phrase"><em rel="fa_28_14_3-4" data-sentence="0:136">بلوغ اشد</em> به معنای این است که: انسان آن قدر زنده بماند و عمر کند تا نیروهای بدنش به حد قوت و شدت برسد، و این غالبا در سن هجده سالگی صورت می‌گیرد.</span> و <span class="phrase">کلمه  <em rel="fa_28_14_6-6" data-sentence="6:221">استوی</em> از <em>استواء</em> است، که به معنای اعتدال و استقرار می‌باشد، پس استواء در حیات، به معنای این است که: آدمی در کار زندگی‌اش استقرار یابد و این در افراد، مختلف است، بیشتر بعد از بلوغ اشد یعنی بعد از هجده سالگی حاصل می‌شود.</span> و ما در سابق در باره بقیه الفاظ آیه   <code class="page" rel="16,17"/> یعنی داده شدن حکم و علم و نیز در باره احسان در چند جا از این کتاب بحث کردیم. </p> <h3>بحث روایتی‌ <span class="title" rel="28_5">چند روایت در ذیل آیه: <span class="aya" rel="28_5" data-words="1-7">و نرید أن نمن علی الذین استضعفوا...</span> و جری و تطبیق آن بر ائمه اهل بیت (علیهم السلام) </span> </h3> <p> در الدر المنثور است که ابن ابی شیبه، ابن منذر، و ابن ابی حاتم، از علی بن ابی طالب (ع)، روایت کرده‌اند که در ذیل آیه‌ <span class="aya" rel="28_5" data-words="1-9">و نرید أن نمن علی الذین استضعفوا فی الأرض</span>، فرموده: مستضعفین فی الارض عبارتند از: یوسف و فرزندانش<span class="footnote" rel="1" title="تفسیر قمی، ج ۲، ص ۱۳۵">*</span>. </p> <p>مؤلف: شاید مراد همان بنی اسرائیل باشند و گر نه ظهور آیه در خلاف معنای مزبور روشن است. </p> <p>و در معانی الاخبار به سند خود از محمد بن سنان، از مفضل بن عمر، روایت کرده که گفت: از امام صادق (ع) شنیدم، می‌فرمود: رسول خدا (ص) نگاهی به علی و حسن و حسین (ع) کرد و گریست و فرمود: شما بعد از من مستضعف خواهید شد، مفضل می‌گوید عرضه داشتم معنای این کلام رسول خدا (ص) چیست؟ فرمود: معنایش این است که: بعد از من شما امامید، چون خداوند عز و جل می‌فرماید: <span class="aya" rel="28_5" data-words="1-15">و نرید أن نمن علی الذین استضعفوا فی الأرض و نجعلهم أئمة و نجعلهم الوارثین</span>. پس این آیه تا روز قیامت در باره ما جریان دارد و این پیشوایی تا روز قیامت در ما جاری است<span class="footnote" rel="2" title="مجمع البیان، ج ۷، ص ۲۴۱">*</span>. </p> <p>مؤلف: در این که آیه مذکور در باره ائمه اهل بیت (ع) است، روایات بسیاری از طریق شیعه رسیده است، و از این روایت برمی‌آید که همه روایات این باب از قبیل جری و تطبیق مصداق بر کلی است. </p> <p>و در نهج البلاغه فرموده: دنیا بعد از همه سرکشی‌هایش سرانجام زیر بار ما خواهد رفت و رو به ما خواهد نمود همانند شتری که در آغاز بچه خود را شیر نمی‌دهد و لگدپرانی می‌کند و سرانجام به وی میل و عطوفت می‌کند آن گاه این آیه را تلاوت فرمود: <span class="aya" rel="28_5" data-words="1-15">و نرید أن نمن علی الذین استضعفوا فی الأرض و نجعلهم أئمة و نجعلهم الوارثین</span><span class="footnote" rel="3" title="معانی الاخبار، ص ۲۲۶ ح ۱">*</span>. </p> <p>و در تفسیر قمی در ذیل آیه‌ <span class="aya" rel="28_7" data-words="1-5">و أوحینا إلی أم موسی...</span> گفته، پدرم از حسن بن       <code class="page" rel="16,18"/> محبوب، از علاء بن رزین، از محمد بن مسلم، از ابی جعفر امام باقر (ع)، برایم حدیث کرد که فرمود: وقتی مادرش به او حامله شد، اثر حملش ظاهر نگشت تا هنگام زاییدنش، و فرعون زنانی از قبط را مامور کرده بود بر زنان بنی اسرائیل، تا آنان را زیر نظر بگیرند که کدامیک حامله است تا گزارش دهند، و این بدان جهت بود که به او خبر رسید که بنی اسرائیل گفته‌اند: فرزندی در میان ما به وجود می‌آید به نام <em>موسی بن عمران</em> ، که طومار زندگی و حکومت فرعون و یارانش به دست او درهم می‌پیچد در آن هنگام فرعون سوگند خورد که از این به بعد هر فرزند پسر که برای آنان به دنیا آید او را می‌کشم، تا آنچه آنان می‌خواهند نشود، و به همین منظور در میان مردان و زنان ایشان جدایی انداخت و مردان را زندانی کرد. </p> <h3> <span class="title" rel="28_7 28_9 28_14 28_1 28_2 28_3 28_4 28_5 28_6 28_8 28_10 28_11 28_12 28_13">روایتی متضمن داستان تولد موسی (علیه السلام) و به رود انداخته شدن او و... </span> </h3> <p> و بعد از آنکه مادر موسی او را زایید، نگاهی پر از غم و اندوه به وی کرد و گریست و گفت: حیف از این پسر که هم اکنون کشته می‌شود، و او را ذبح می‌کنند، ولی خدای تعالی دل آن زن را که موکل بر او بود به سوی موسی معطوف ساخت و او را نسبت به او عطوف و مهربان کرد. پس به مادر موسی گفت: چرا رنگت زرد شد؟ گفت: برای اینکه می‌ترسم بچه‌ام را ذبح کنند، آن زن گفت مترس، از سوی دیگر موسی به حکم خدای تعالی چنان بود که احدی او را نمی‌دید مگر آنکه علاقمند و دوستدارش می‌شد هم چنان که خدای تعالی فرموده: <span class="aya" rel="20_39" data-words="17-21">و ألقیت علیک محبة منی</span> -محبتی از خودم بر تو افکندم<span class="footnote" rel="1" title="تفسیر قمی، ج ۲، ص ۱۳۵">*</span>. </p> <p>به همین سبب زن قبطی که موکل بر مادر موسی بود دوستدار و علاقه‌مند به وی شد، و خداوند تابوت را بر مادر موسی نازل کرده، ندایش داد که کودک را در آن تابوت (صندوق) بگذار، و به دریا بیفکن، <span class="aya" rel="28_7" data-words="14-19">و لا تخافی و لا تحزنی</span> مترس و غمناک مباش که ما او را به تو باز می‌گردانیم و از مرسلین قرارش خواهیم داد، پس مادر موسی او را در تابوت نهاده و درب آن را محکم بست، و به رود نیل افکند. </p> <p>از سوی دیگر فرعون در ساحل رود نیل قصری داشت، که برای تفریح بدانجا می‌رفت و آن روز در آن قصر بود، و همسرش آسیه نیز با او بود، که در ضمن تماشا ناگهان چشمش به یک سیاهی افتاد که بر روی آب بود و امواج دریا و باد با آن بازی می‌کرد، و پایین و بالایش می‌برد، سیاهی هم چنان نزدیک شد، تا به درب قصر رسید. فرعون دستور داد آن صندوق را از آب گرفته و نزدش بردند، همین که درب آن را باز کرد دید که کودکی در میان آن است بی درنگ گفت: این یکی از کودکان اسرائیلی است، ولی تا خواست اقدام به قتل او بکند خدای تعالی   <code class="page" rel="16,19"/> محبت او را در دلش افکند، محبتی بسیار شدید، و همچنین قلب آسیه را نیز مجذوب او ساخت. </p> <p>فرعون خواست او را به قتل برساند، آسیه گفت: او را نکشید شاید ما را سود ببخشد، و یا اصلا او را پسر خود بگیریم، و هیچ خبر نداشتند که این کودک موسی است<span class="footnote" rel="1" title="روح المعانی، ج ۲۰، ص ۴۹">*</span>. </p> <p>در مجمع البیان در ذیل جمله: <span class="aya" rel="28_9" data-words="5-11">قرت عین لی و لک لا تقتلوه</span> از رسول خدا (ص) روایت کرده که فرمود: به آن کس که به حرمتش سوگند می‌خورند سوگند، اگر آن طور که آسیه موسی را قرة العین خود دانست فرعون نیز می‌دانست خدا او را هم مانند همسرش هدایت می‌کرد، و لیکن او به خاطر آن شقاوتی که خدا برایش نوشته بود امتناع ورزید<span class="footnote" rel="2" title="روح المعانی، ج ۲۰، ص ۴۹">*</span>. </p> <p>و در معانی به سند خود از محمد بن نعمان احول، از امام صادق (ع) روایت کرده که در ذیل جمله‌ <span class="aya" rel="28_14" data-words="1-6">و لما بلغ أشده و استوی</span> فرمود: بلوغ اشدش هجده سالگی بود، و استوایش روییدن محاسنش<span class="footnote" rel="3" title="روح المعانی، ج ۲۰، ص ۴۹">*</span>. </p> 
