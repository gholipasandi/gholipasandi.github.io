<h3 class="ayas">سوره النازعات آیه‌های ۴۲ تا ۴۶</h3><code class="section" rel="79_42-46"/><h3>ترجمه آیات</h3> <p> <span class="trans" rel="79_42">از تو از رستاخیز می‌پرسند که وقت وقوع آن کی است؟.  «۴۲» </span><span class="trans" rel="79_43">تو از بسیار سخن گفتن از آن چه به دست می‌آوری؟.  «۴۳» </span><span class="trans" rel="79_44">هیچ، برای اینکه انتهای آن-وقت معینش-نزد پروردگار تو است.  «۴۴» </span><span class="trans" rel="79_45">اصلا وظیفه تو تنها انذار کسی است که از آن روز دلواپسی دارد.  «۴۵» </span><span class="trans" rel="79_46">روزی که وقتی آن را می‌بینند چنین به نظر می‌رسد که گویا بیش از شبی یا بامدادی با زندگی دنیا فاصله نداشته‌اند.  «۴۶» </span></p>       <h3>بیان آیات</h3> <p> در این چهار آیه متعرض سؤال مشرکین از زمان قیام قیامت شده، آن را رد می‌کند، به اینکه علم به آن نزد احدی نیست، و کسی به جز خدای تعالی از آن خبر ندارد، و خدای تعالی علم به آن را به خود اختصاص داده. <code class="page" rel="20,317"/> <span class="aya" rel="79_42" data-words="1-5">یسئلونک عن الساعة أیان مرساها</span> ظاهرا تعبیر به اینکه <em>می‌پرسند</em> و نفرموده <em>پرسیدند</em> ، برای این بوده که بفهماند این سؤالی است که همیشه می‌کنند، چون مشرکین بعد از شنیدن داستان قیامت مرتب به آن جناب مراجعه نموده، درخواست می‌کردند تاریخ دقیق وقوع قیامت را برایشان معین کند، و در این درخواست اصرار هم می‌ورزیدند، و قرآن کریم مکرر به این درخواست اشاره نموده. </p> <p><span class="phrase">کلمه <em>مرسی</em> مصدر میمی است، و به معنای اثبات و برقرار کردن است، و جمله  <em>ایان مرسیها</em> بیانی است برای کلمه <em rel="fa_79_42_1-1" data-sentence="119:132">یسئلونک</em> ، و می‌فهماند سؤال منکرین قیامت و مسخره‌کنندگان قیامت این بود که چه زمانی اثبات و برقرار می‌شود، و خلاصه چه زمانی قیامت بپا می‌شود.</span> </p> <h3> <span class="title" rel="79_43">چند وجه در معنای اینکه بعد از حکایت سؤال مشرکین از زمان وقوع قیامت فرمود: <span class="aya" rel="79_43" data-words="1-4">فیم أنت من ذکراها</span> </span> </h3> <p> <code class="aya" rel="79_43"/> <span class="aya" rel="79_43" data-words="1-4">فیم أنت من ذکراها</span> <span class="phrase">این جمله استفهام انکاری است، و جمله <em rel="fa_79_43_1-2" data-sentence="36:254">فیم انت</em> مرکب است از مبتدا و خبر، و کلمه <em>من</em> برای ابتداء غایت است، و کلمه <em>ذکری</em> بنا بر آنچه راغب گفته به معنای کثرت ذکر است، که در حقیقت مبالغه در ذکر است<span class="footnote" rel="1" title="مفردات راغب، ماده &lt;em&gt;ذکر&lt;/em&gt; ">*</span>.</span> </p> <p>و معنای جمله این است که: تو از یادآوری بسیار قیامت در چه هستی؟ یعنی از اینکه بوسیله کثرت ذکر از تاریخ آن آگاه شوی چه چیز بدست می‌آوری؟ و خلاصه تو با کثرت ذکر قیامت علم به تاریخ آن نمی‌یابی. </p> <p>ممکن هم هست کلمه <em>ذکری</em> در مورد قیامت به معنای حضور حقیقت معنای قیامت در قلب باشد، و معنا بنا بر اینکه استفهام انکاری باشد این است که تو علمی به حقیقت قیامت و خصوصیات آن پیدا نمی‌کنی، مگر وقتی که به زمان آن احاطه یابی و این از معنای قبلی مناسب‌تر است. </p> <p>بعضی<span class="footnote" rel="2" title="مجمع البیان، ج ۱۰، ص ۴۳۵">*</span> گفته‌اند: معنای آیه این است که: ذکرای قیامت، از مسائل مربوط به بعثت تو نیست، تو تنها مبعوث شده‌ای که افراد ترسنده از قیامت را انذار کنی. </p> <p><span class="phrase">بعضی<span class="footnote" rel="3" title="روح المعانی، ج ۳۰، ص ۳۷">*</span> دیگر گفته‌اند: کلمه <em rel="fa_79_43_1-1" data-sentence="96:705">فیم</em> انکاری است از سؤال سائلین، و جمله‌ <span class="aya" rel="79_43" data-words="2-4">أنت من ذکراها</span> هم جمله‌ای است استینافی و هم تعلیلی است برای نادرست بودن سؤال آنان، و معنای آیه این است که: این سؤال در چیست؟  (خلاصه چه سؤال بیهوده‌ای است)، وظیفه تو       <code class="page" rel="20,318"/> ای پیامبر تنها ذکرای ساعت است، چون بعثت تو متصل به آن است، و تو خاتم انبیایی، و همین مقدار علم از مساله قیامت برای ایشان کافی است، در نتیجه این آیه همان را می‌گوید که رسول خدا (ص) به روایتی فرمود: بعثت انا و الساعة کهاتین ان کادت لتسبقنی-بعثت من با قیامت مثل این دو انگشت پشت سر همند، به هیچ وجه ممکن نبود قیامت جلوتر از بعثت من بیاید<span class="footnote" rel="1" title="سنن ترمذی، ج ۴، ص ۴۹۶">*</span>.</span> </p> <p>بعضی<span class="footnote" rel="2" title="روح المعانی، ج ۳۰، ص ۳۸">*</span> دیگر گفته‌اند: این آیه تتمه سؤال مشرکین است، که در آن به رسول خدا  (ص) خطاب می‌کنند، و معنای آن این است که: از علم به قیامت و به وقت آن نزد تو چه مقدار هست؟ و یا این است که: تو که این همه بیاد قیامت هستی خودت از آن چه فهمیده‌ای؟ و خواننده محترم می‌داند که سیاق آیات با هیچ یک از این معانی آن طور که باید نمی‌سازد، علاوه بر این هیچ یک از آنها خالی از تکلف نیست. </p> <h3> <span class="title" rel="79_44">آنچه از آیه‌ <span class="aya" rel="79_44" data-words="1-3">إلی ربک منتهاها</span> که در مقام تعلیل عدم علم پیامبر (صلی اللَّه علیه و آله و سلم) به زمان قیامت است استفاده می‌شود</span> </h3> <p> <code class="aya" rel="79_44"/> <span class="aya" rel="79_44" data-words="1-3">إلی ربک منتهاها</span> این جمله در مقام تعلیل جمله‌ <span class="aya" rel="79_43" data-words="1-4">فیم أنت من ذکراها</span> است، و معنایش این است که: تو از وقت آن نمی‌توانی با خبر شوی، برای اینکه انتهای آن به سوی پروردگار تو است، پس حقیقت آن و صفاتش و از آن جمله تعین وقتش را جز پروردگار تو نمی‌داند، پس مردم نباید از وقت آن بپرسند، و در وسع تو هم نیست که پاسخ دهی. </p> <p>و بعید نیست-و خدا داناتر است-این آیه در مقام تعلیل باشد، اما به معنای دیگری از تعلیل، و آن این است که بفرماید ساعت قیام نمی‌کند مگر با فنای اشیاء و سقوط اسباب، و ظهور این حقیقت که هیچ ملکی جز برای خدای واحد قهار نیست، پس آن روز جز به خدای تعالی مستند و منسوب نیست، و هیچ سببی فرض نمی‌شود که بطور حقیقت بین خدا و پدید آمدن قیامت واسطه باشد، در نتیجه زمان هم که در این عالم برای خود سببی است نمی‌تواند واسطه باشد، پس روز قیامت در حقیقت توقیت بردار نیست،  (نه اینکه ممکن باشد ولی خدای تعالی وقتش را معین نکرده). </p> <p>و به همین جهت است که می‌بینیم در کلام خدای تعالی هیچگونه تحدیدی برای آن روز نیامده، تنها این تحدید ذکر شده که روز قیامت با انقراض نشاه دنیا بپا می‌شود، و در این     <code class="page" rel="20,319"/> باره فرموده: <span class="aya" rel="39_68" data-words="1-12">و نفخ فی الصور فصعق من فی السماوات و من فی الأرض</span><span class="footnote" rel="1" title="در صور دمیده می‌شود پس هر کس که در آسمانها و زمین است هلاک می‌شود سوره زمر، آیه ۶۸">*</span>، و در این معنا آیات دیگری است که از خراب شدن دنیا خبر می‌دهد، و یا خبر می‌دهد از اینکه زمین و آسمان به زمین و آسمانی دیگر مبدل می‌گردد، و ستارگان فرو می‌ریزند، و آیاتی دیگر از این قبیل. </p> <p>و اگر تحدیدی هم آمده به نوعی تشبیه و تمثیل آمده، نظیر آیه زیر که می‌فرماید:  <span class="aya" rel="79_46" data-words="1-9">کأنهم یوم یرونها لم یلبثوا إلا عشیة أو ضحاها</span> -وضعشان چنین است که وقتی قیامت را می‌بینند گویی جز شبی و یا شبی و پاسی از روز آن درنگ نکردند . و یا می‌فرماید: <span class="aya" rel="30_55" data-words="1-10">و یوم تقوم الساعة یقسم المجرمون ما لبثوا غیر ساعة</span><span class="footnote" rel="2" title="روزی که قیامت بپا می‌شود مجرمین سوگند می‌خورند که بیش از یک ساعت درنگ نکردند">*</span>، آن گاه حق مطلب را در آیه زیر بیان نموده می‌فرماید: <span class="aya" rel="30_56" data-words="1-18">و قال الذین أوتوا العلم و الإیمان لقد لبثتم فی کتاب الله إلی یوم البعث فهذا یوم البعث</span><span class="footnote" rel="3" title="و آنهایی که علم و ایمانشان داده بودند،  (در پاسخ) می‌گویند، نه، شما در حساب خدا از روزی که مردید تا روز قیامت درنگ کردید، و همین است روز قیامت سوره روم، آیه ۵۶">*</span>. </p> <p>در کلام خدای تعالی در مواضعی به آنچه گفته شد اشاره شده، و آن مواضعی است که خبر می‌دهد قیامت جز به ناگهانی و بدون خبر قبلی نمی‌آید، مانند آیه زیر که می‌فرماید: <span class="aya" rel="7_187" data-words="16-39">ثقلت فی السماوات و الأرض لا تأتیکم إلا بغتة یسئلونک کأنک حفی عنها، قل إنما علمها عند الله و لکن أکثر الناس لا یعلمون</span><span class="footnote" rel="4" title="قیامت در آسمانها و زمین سنگین است، و به سراغتان نمی‌آید مگر به ناگهانی، مردم از تو از وقت آن می‌پرسند، که گویا تو تاریخ آن را می‌دانی، بگو علم آن تنها نزد خدای تعالی است، و لیکن بیشتر مردم نمی‌دانند سوره اعراف، آیه ۱۸۷">*</span>، و آیاتی دیگر. </p> <p>و این وجه، وجه عمیق و دقیقی است، که درک بیشتر آن احتیاج به تدبری کافی دارد تا به وسیله آن اشکالی که ممکن است به ذهن برسد حل گردد، و آن اشکال این است که: این وجه با ظواهر عده‌ای از آیات قیامت نمی‌سازد، لذا سفارش می‌کنم که در آیه زیر نیز به دقت نظر کنید. <span class="aya" rel="50_22" data-words="1-12">لقد کنت فی غفلة من هذا فکشفنا عنک غطاءک فبصرک الیوم حدید</span><span class="footnote" rel="5" title="سوره ق، آیه ۲۲">*</span> و همچنین آیات دیگری که در این معنا هست، و یاری کننده، خدا است. </p> <p><code class="aya" rel="79_45"/> <span class="aya" rel="79_45" data-words="1-5">إنما أنت منذر من یخشاها</span> یعنی ما تنها این تکلیف را به عهده تو گذاشته‌ایم که افرادی را که دلواپس قیامتند از   </p> <p>سوره روم، آیه 55.        <code class="page" rel="20,320"/> عذاب آن انذار کنی، نه اینکه از وقت قیام آن خبر دهی تا وقتی از تو از وقت آن می‌پرسند جواب دهی، پس انحصاری که از آیه استفاده می‌شود، به اصطلاح اهل ادب قصر افراد است، یعنی شان رسول خدا (ص) و مسئولیت او را منحصر در انذار می‌کند و علم به وقت قیامت و تعیین آن را برای هر کس که از آن سؤال کند از آن جناب نفی فرموده. </p> <p>و مراد از خشیت بطوری که مناسب با مقام باشد همان دلواپسی است، چون هستند افرادی که از شنیدن خبر قیامت هیچ متاثر نمی‌شوند، و بعضی این زمینه را دارند که اگر بشنوند دچار ترس بشوند، همین زمینه عبارت است از خشیت، نه ترس فعلی، چون قبل از انذار ترس معنا ندارد. </p> <h3> <span class="title" rel="79_46">مفاد آیه: <span class="aya" rel="79_46" data-words="1-9">کأنهم یوم یرونها لم یلبثوا إلا عشیة أو ضحاها</span> که در قالب تمثیل نزدیکی قیامت را بیان می‌کند</span> </h3> <p> <code class="aya" rel="79_46"/> <span class="aya" rel="79_46" data-words="1-9">کأنهم یوم یرونها لم یلبثوا إلا عشیة أو ضحاها</span> این جمله نزدیکی قیامت را در قالب یک تمثیل و تشبیه بیان نموده، می‌فرماید: نزدیکی قیامت به زندگی دنیایشان طوری است که مثل آنان در هنگام دیدن قیامت مثل خود آنان است در آن فرض که بعد از گذشتن یک شب و یا یک نصف روز از مردنشان دوباره زنده شوند، در آن صورت چه می‌گویند؟ می‌گویند: بعد از مردن بیش از یک شب نگذشت که دوباره زنده شدیم، و خلاصه فاصله بین مردن و قیامت را مدت زمانی احساس می‌کنند، که نسبتش با روز و شب‌های گذشته عمرشان نسبت یک شب و یا یک ظهر را دارد. </p> <p>از آنچه گذشت روشن شد که مراد از کلمه <em>لبث</em> درنگ در مدت زمانی است که بین زندگی دنیا و روز بعث فاصله شده، و در این مدت در قبرها آرمیده بودند چون حساب بر مجموع زندگی دنیا واقع می‌شود. </p> <p>ولی بعضی<span class="footnote" rel="1" title="روح المعانی، ج ۳۰، ص ۳۸">*</span> از مفسرین گفته‌اند: مراد از کلمه <em>لبث</em> مدت زمانی است که بین سؤال از وقت قیامت و خود قیامت فاصله شده. لیکن این نظریه درست نیست، برای اینکه گویندگان این حرف وضع خود را در هنگام بعث اینطور می‌بینند، و بعث در مقابل مرگ قبل از آن است، نه مرگ و مقداری از حیات قبل از مرگ. </p> <p>علاوه بر این، این وجه با ظواهر سایر آیات که متعرض بعث و درنگ اهل محشر است نمی‌سازد، مانند آیه‌ <span class="aya" rel="23_112" data-words="1-7">قال کم لبثتم فی الأرض عدد سنین</span><span class="footnote" rel="2" title="می‌پرسد به حساب سال چند سال در شکم زمین لبث و درنگ کردید؟، سوره مؤمنون، آیه ۱۱۲">*</span>، که ملاحظه می‌کنید لبث را عبارت دانسته‌اند از مدت زمانی که در قبر بودند. </p> <p>     <code class="page" rel="20,321"/> بعضی<span class="footnote" rel="1" title="مجمع البیان، ج ۱۰، ص ۴۳۵">*</span> دیگر گفته‌اند: مراد از لبث مدتی است که در دنیا بودند. و این وجه بسیار سخیف و بی‌پایه است. </p> <h3>بحث روایتی‌ <span class="title" rel="79_42 79_44 79_43 79_46 79_45"> (چند روایت راجع به سؤال مردم از زمان وقوع قیامت و جواب خدای تعالی) </span> </h3> <p> در تفسیر قمی در ذیل آیه‌ <span class="aya" rel="79_40-41" data-words="1-15">و أما من خاف مقام ربه و نهی النفس عن الهوی، فإن الجنة هی المأوی</span>، آمده که این در باره بنده خدا است، که وقتی در برابر معصیت خدا قرار می‌گیرد با اینکه می‌تواند مرتکب شود، از ترس خدا مرتکب نمی‌شود، و بخاطر نهی خدا نفس خود را از ارتکاب آن نهی می‌کند، و تلافی این عملش همان جنت است، و در تفسیر آیه <span class="aya" rel="79_42" data-words="1-5">یسئلونک عن الساعة أیان مرساها</span> فرمود: یعنی چه وقت بپا می‌شود؟ و خدای تعالی در پاسخش فرمود: <span class="aya" rel="79_44" data-words="1-3">إلی ربک منتهاها</span> یعنی علم آن نزد پروردگار تو است، و در معنای جمله <span class="aya" rel="79_46" data-words="6-9">إلا عشیة أو ضحاها</span> فرمود: یعنی بعضی از یک روز<span class="footnote" rel="2" title="تفسیر قمی، ج ۲، ص ۴۰۴">*</span>. </p> <p>و در الدر المنثور است که ابن ابی حاتم و ابن مردویه به سندی ضعیف از ابن عباس روایت کرده‌اند که گفت: مشرکین مکه از رسول خدا (ص) می‌پرسیدند  <em>متی تقوم الساعة</em> و منظورشان از این سؤال مسخره کردن اعتقاد به قیامت بود، و لذا در این باره این آیه نازل شد: <span class="aya" rel="79_42" data-words="1-5">یسئلونک عن الساعة أیان مرساها...</span><span class="footnote" rel="3" title="الدر المنثور، ج ۶، ص ۳۱۴">*</span>. </p> <p>و در همان کتاب آمده که بزار، ابن جریر، ابن منذر، حاکم،  (وی حدیث را صحیح دانسته) و ابن مردویه از عایشه روایت کرده‌اند که گفت: از رسول خدا (ص) همواره از مساله قیامت سؤال می‌شد تا آنکه آیه‌ <span class="aya" rel="79_43-44" data-words="1-7">فیم أنت من ذکراها، إلی ربک منتهاها</span> نازل شد بر رسول خدا (ص) آن وقت دیگر سؤال نشد<span class="footnote" rel="4" title="الدر المنثور، ج ۶، ص ۳۱۴">*</span>. </p> <p>مؤلف: این روایت را از عده‌ای از کتب حدیث بدون ذکر سند از عروه نیز روایت کرده<span class="footnote" rel="5" title="الدر المنثور، ج ۶، ص ۳۱۴">*</span>، و نیز نظیر آن را از عده‌ای دیگر از آن کتب از شهاب بن طارق هم نقل کرده<span class="footnote" rel="6" title="الدر المنثور، ج ۶، ص ۳۱۴">*</span>، و لیکن سیاق آیه با این روایات نمی‌سازد، چون حاصل از همه این روایات این است که آیه پاسخ از سؤال مردم باشد، در حالی که سیاق آیه چنین چیزی را نمی‌رساند. </p> <p>       <code class="page" rel="20,322"/> و در بعضی از روایات آمده که رسم اعراب چنین بود که وقتی به نزد رسول خدا  (ص) می‌رفتند از قیامت می‌پرسیدند، و حضرت رو می‌کرد به جوانتر آنان و می‌فرمود: اگر این بچه یک قرن زندگی کند قیامت شما بپا می‌شود، این حدیث را صاحب الدر المنثور از ابن مردویه از عایشه نقل کرده است<span class="footnote" rel="1" title="الدر المنثور، ج ۶، ص ۳۱۴">*</span>. </p> <p>این روایت وقت قیام قیامت را معین می‌کند، و رسول خدا (ص) بزرگتر از آن است که چنین کاری بکند، چگونه ممکن است با اینکه در بسیاری از سوره‌های قرآنی به او وحی شده که علم به قیامت از مختصات خدای تعالی است و کسی جز او آن را نمی‌داند، و دستور داده هر کس از او از این مساله پرسید بگوید که من به این مطلب علمی ندارم. </p> 
