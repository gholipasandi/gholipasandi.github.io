<h3 class="ayas">سوره البقرة آیه‌های ۲۵۳ تا ۲۵۴</h3><code class="section" rel="2_253-254"/><h3>ترجمه آیات</h3> <p> <code class="aya" rel="2_253"/> <span class="trans" rel="2_253">این پیامبران بعضی از ایشان را بر بعض دیگر برتری داده‌ایم بعضی از آنان کسی بوده که خدا با وی سخن گفت و بعضی از آنان را مرتبه‌ها بالا برد و عیسی بن مریم را محبت دادیم و او را به روح پاک قوی کردیم، اگر خدا می‌خواست کسانی که پس از پیامبران بودند با وجود حجت‌ها که سویشان آمده بود با هم جنگ نمی‌کردند ولی مختلف شدند، از آنان کسانی بودند که ایمان داشتند و کسانی بودند که کافر بودند، اگر خدا می‌خواست با هم کارزار نمی‌کردند ولی خدا هر چه بخواهد می‌کند. <code class="page" rel="2,469"/> «۲۵۳» </span><span class="trans" rel="2_254"> شما که ایمان دارید پیش از آنکه روزی بیاید که در آن معامله و دوستی و شفاعت نباشد از آنچه روزیتان کرده انفاق کنید و کافران خود، ستمگرانند. «۲۵۴» </span></p><h3>بیان آیات</h3> <p>  <span class="aya" rel="2_253" data-words="1-6">تلک الرسل فضلنا بعضهم علی بعض</span>... <span class="aya" rel="2_254" data-words="24-25">هم الظالمون</span>  سیاق این دو آیه خیلی از سیاق آیات قبل که امر به جهاد و تشویق به انفاق می‌کرد دور نیست، چون در آخر آن آیات، داستان جنگ طالوت را آورده تا مؤمنین از آن عبرت بگیرند، و آن قصه با جمله: <span class="aya" rel="2_252" data-words="7-10">و إنک لمن المرسلین</span>... خاتمه یافت و دو آیه مورد بحث هم با جمله‌ <span class="aya" rel="2_253" data-words="1-6">تلک الرسل فضلنا بعضهم علی بعض</span>، آغاز شده، و سپس به مساله جنگ در امتهای انبیای بعد از آن حضرات بر می‌گردد. </p> <p>و نیز در داستان قبلی یعنی قصه طالوت می‌فرمود: <span class="aya" rel="2_246" data-words="1-11">أ لم تر إلی الملإ من بنی إسرائیل من بعد موسی</span>... ، و قید <span class="aya" rel="2_246" data-words="9-11">من بعد موسی</span> را ذکر نموده، دو باره به دعوت و تشویق به انفاق برگشت، و فرمود: انفاق کنید قبل از اینکه روزی فرا رسد که... پس همه اینها این احتمال را تایید می‌کند که دو آیه مورد بحث، ذیل آیات سابق بوده و همه با هم نازل شده‌اند. </p> <h3> <span class="title" rel="2_253 2_254">دفع این توهم که بعد از دعوت انبیا ع جنگ چه فایده دارد؟ و اشاره به علل پیدایش جنگ‌ها در این آیات</span> </h3> <p> و سخن کوتاه آنکه: آیه شریفه، در مقام رد و دفع توهمی است که چه بسا به ذهن برسد، و آن توهم این است که رسالت، خصوصا از این جهت که همراه با معجزاتی روشن است که بر حقانیت آن دلالت می‌کند، باید بلای جنگ‌های خانمان برانداز را از بین ببرد، نه اینکه خود رسالت، آتش جنگ را برافروزد، حال یا از این جهت باید از بین ببرد که غرض خدای سبحان از ارسال رسولان و دادن معجزات به ایشان، این است که مردم را به سوی سعادت دنیوی و اخرویشان هدایت کند، پس برای بدست آمدن این غرض، باید آنان را از قتال باز داشته، دیگر اجازه چنین عملی را ندهد، و همه را در راه هدایت جمع و متحد سازد، و حال آنکه می‌بینیم بعد از انبیا باز هم جنگ‌ها و مشاجرات در میان امت‌های آنان ادامه دارد، و مخصوصا بعد از انتشار دعوت اسلام که اتحاد و اتفاق از ارکان و اصول احکام و قوانین آن است، چرا باید هنوز این درگیری‌ها در این امت پدید آید؟. </p> <p>و یا از این جهت باید از بین ببرد که مگر غیر از این است که فرستادن رسولان و آوردن معجزات روشن، برای دعوت به سوی حق است و برای این است که ایمان در دلها پدید آید؟ ایمان هم از صفات قلب است، و نمی‌شود آن را با زور در دلها ایجاد کرد، پس فایده قتال چیست؟ و بعد از استقرار نبوت و پا گرفتن دعوت دینی دیگر جنگ چه معنا دارد؟ این اشکال<code class="page" rel="2,470"/> را در آیات قتال آوردیم و به آن جواب دادیم. </p> <p><span class="phrase">در آیه مورد بحث، خدای تعالی چنین پاسخ می‌دهد که <em rel="fa_2_253_30-30" data-sentence="48:100">قتال</em> معلول اختلافی است که امتها خودشان پدید می‌آورند، چون اگر اختلافی نباشد کار اجتماعات به جنگ نمی‌کشد.</span> </p> <p>پس علت به وجود آمدن جنگها در بین مردم، اختلاف آنان است، و اگر خدا می‌خواست، یا به کلی نمی‌گذاشت اختلافی پدید آید، و در نتیجه، جنگ هم پدید نمی‌آمد، و یا بعد از پیدا شدن این علت آن را خنثی می‌کرد، لیکن خدای سبحان آنچه را که ما می خواهیم، انجام نمی‌دهد چون تابع خواست ما نیست، او هر چه بخواهد می‌کند و یکی از چیزهایی را که خواسته، این است که جلوی علت‌ها را نگیرد و امور عالم طبق سنت العلل و الاسباب جریان یابد، این اجمال و خلاصه پاسخی است که از آیه استفاده می‌شود. </p> <p> <span class="aya" rel="2_253" data-words="1-6">تلک الرسل فضلنا بعضهم علی بعض</span>. </p> <h3> <span class="title" rel="2_253 2_254">انبیا ع در عین حال که در اصل فضل رسالت مشترکند، از درجات مختلفی برخوردارند</span> </h3> <p> <span class="phrase">از آنجا که خواسته است به امر رسولان و به مقام والای ایشان احترام بگذارد با کلمه  <em rel="fa_2_253_1-1" data-sentence="81:285">تلک</em> که ضمیر اشاره به دور است اشاره نمود، و این جمله دلالت دارد بر این که خدای سبحان انبیا را در یک درجه قرار نداده، بلکه بین آنان برتری نهاده است، بعضی برتر از بعضی دیگر هستند، و بعضی پائین‌تر از بعض دیگر، ولی همه آنها مشمول فضل خدا هستند، چون رسالت فی نفسه فضیلتی است که در همه آنان هست.</span> </p> <p>پس در بین انبیا اختلاف مقام و تفاضل در درجات هست، در عین اینکه همه آنان در اصل فضل رسالت مشترک هستند، و در مجمع کمالات که همان توحید باشد سهیم هستند، بر خلاف اختلافاتی که در بین امتهای آنان، بعد از آنان پیدا می‌شود، چون اختلاف امتها به ایمان و کفر، و نفی و اثبات است، و معلوم است که میان این دو جامع نیست. </p> <p>و به همین جهت است که در آیه مورد بحث از این دو گونه اختلاف دو جور تعبیر آورد، اختلاف انبیا را تفضیل خواند، و این تفضیل را به خودش نسبت داده و فرمود: ما بین آنان اختلاف درجه قرار دادیم، و اختلاف امتها را اختلاف خواند، و آن را به خود امتها نسبت داده فرمود: و لیکن اختلاف کردند . </p> <p>و از آنجایی که در ذیل آیه اشاره به مساله قتال شده و مرتبط به آن بود، و آیات قبل نیز راجع به قتال سخن می‌گفت، و داستان قتال طالوت را ذکر می‌کرد، چاره‌ای جز این نبود که قطعه‌ای از کلام را زمینه‌چینی و مقدمه ذیل آیه بفرماید: <span class="aya" rel="2_253" data-words="1-3">تلک الرسل فضلنا</span>... <span class="aya" rel="2_253" data-words="23-24">بروح القدس</span>  تا ذیل آیه را که می‌فرماید: <span class="aya" rel="2_253" data-words="25-33">و لو شاء الله ما اقتتل الذین من بعدهم</span>... <span class="aya" rel="2_253" data-words="55-60">و لکن الله یفعل ما یرید</span> <code class="page" rel="2,471"/> روشن سازد. </p> <p>و بنا بر این صدر آیه، در صدد بیان این معنا است که مقام رسالت، هر چند مشترک در میان همه رسولان ع است، و مقامی است که خیرات و برکات را به سوی بشر سرازیر می‌کند، و کمال سعادت و درجات نزدیکی به خدا از قبیل هم کلامی با خدا و دارا شدن معجزات و مؤید شدن به روح القدس از این سرچشمه زلال می‌جوشد، لیکن با همه این برکات، باعث نمی‌شود که جنگ و خونریزی را از میان بشر براندازد، چون این رنج و مصیبت مستند به اختلاف خود مردم است. </p> <p>و به عبارت دیگر حاصل معنای آیه این است که: شرافت و فضیلتی که مقام رسالت دارد، برای این است که هر خیر و برکتی که در بعضی از انسانهای عادی به کندی رشد می‌کند، و در بعضی دیگر به کلی ریشه‌کن می‌گردد، در مقام رسالت به سرعت رشد و نمو می‌کند، از هر سو و از هر جهت که به این مقام نزدیک شوی، چه از جهت تقوا، چه از ناحیه علم و یا ایمان و یا فضائل نفسانی، از قبیل: <em>شجاعت</em> ، <em>سخاوت</em> ، <em>تواضع</em> ، <em>مهر</em> و امثال آن، حد اعلای آن را خواهی دید و به مراحل جدیدی برخورد خواهی کرد، لیکن با همه ارزش و نوری که دارد، و با اینکه معجزاتی روشن از آن سر می‌زند، نمی‌تواند اختلاف مردم را که ناشی از کفر و ایمان است بر طرف سازد، زیرا این خود مردم هستند که به اختیار خود یا به سوی ایمان و یا به طرف کفر گرائیده، اختلاف پدید می‌آورند. </p> <h3> <span class="title" rel="2_253 2_254">اختلاف و درگیری بین مردم از جانب خود آنها و مستند به اختیار انسانها است</span> </h3> <p> پس این اختلاف، مستند به خود مردم است، هم چنان که قرآن کریم در جای دیگر می‌فرماید: <span class="aya" rel="3_19" data-words="1-19">إن الدین عند الله الإسلام و ما اختلف الذین أوتوا الکتاب إلا من بعد ما جاءهم العلم بغیا بینهم</span><span class="footnote" rel="1" title="همانا دین پسندیده در نزد خداوند تنها اسلام است و اهل کتاب در آن راه اختلاف نپیمودند مگر بعد از آنکه آیاتی روشن دیدند و آن را نادیده گرفته و به دنبال ستمکاری خود رفتند سوره آل عمران، آیه ۱۹&quot;">*</span> بیان مفصل این معنا، در تفسیر آیه: <span class="aya" rel="2_213" data-words="1-4">کان الناس أمة واحدة</span>،<span class="footnote" rel="2" title="سوره بقره، آیه ۲۱۳">*</span> گذشت. </p> <p>و اگر خدا می‌خواست، می‌توانست تکوینا از این درگیری‌ها و جنگها جلوگیری کند،  و مثلا آن کس و یا کسانی که آتش افروزی می‌کنند هلاک سازد، و لیکن از آنجا که این اختلاف مستند به او نیست بلکه مستند به خود مردم است و سنت الهی که سنت سببیت و مسبب بودن بین موجودات عالم است، همواره جاری است، و یکی از علل درگیری و جنگ، اختلاف است،  مردمی که می‌دانند اختلاف به جنگ منتهی می‌شود، باید از آن دوری     <code class="page" rel="2,472"/> کنند. </p> <p>بله، تنها کاری که خدای تعالی ممکن است انجام دهد، دخالت تشریعی است، به اینکه امر بفرماید، جنگ نکنید و یا دستور بدهد که جنگ بکنید و از این جهت خدای تعالی دستور وحی را داده و فرموده، جنگ بکنید و منظور او از این دستور آزمایش بندگان است تا معلوم کند افراد خبیث کدام، و پاکان چه کسانی هستند، مردم با ایمان کدام و دروغگویان چه کسانی هستند. </p> <p>و سخن کوتاه اینکه قتال در بین امتهای انبیا که بعد از آن حضرات پدید آمده امری غیر قابل اجتناب بوده، برای اینکه اختلاف دو جور است یکی اختلاف ناشی از سوء تفاهم که بعد از آنکه طرفین سخن یک دیگر را فهمیدند اختلافشان برطرف می‌شود، و یکی اختلاف ناشی از زورگویی و طغیان است، چنین اختلافی بالآخره به جنگ منجر می‌شود، مقام رسالت تنها می‌تواند اختلاف به معنای اول را برطرف کند، و شبهاتی که در دلها پیدا شده برطرف سازد، اما یاغی‌گری و لجاجت و نظائر این صفات پست را نمی‌تواند از روی زمین براندازد، و تنها عاملی که می‌تواند زمین را از لوث چنین رذائلی پاک سازد، جنگ است و بس. </p> <p>چون تجربه‌های مکرر هم این معنا را ثابت کرده که همه جا حرف حسابی و حجت و برهان مؤثر نیست، مگر وقتی که دنبالش تازیانه و اسلحه باشد، و به همین جهت هر جا که مصلحت اقتضاء نموده، خدای سبحان دستور داده است برای احقاق حق قیام نموده و در راه خدا جهاد کنند، هم چنان که در زمان ابراهیم و بنی اسرائیل و بعد از بعثت خاتم الانبیاء ص ، دستور داد، و ما در سابق هر جا که به آیات قتال برخورد نمودیم، پاره‌ای از این قبیل مطالب را آوردیم. </p> <h3> <span class="title" rel="2_253 2_254">دو نوع فضیلت و برتری که بعضی از انبیا ع بر بعض دیگر دارند</span> </h3> <p>  <span class="aya" rel="2_253" data-words="7-14">منهم من کلم الله و رفع بعضهم درجات</span>...  <span class="phrase">در این دو جمله، التفاتی از تکلم قبلی <em rel="fa_2_253_3-3" data-sentence="37:163">فضلنا</em> به غیبت شده، با اینکه قبل از این جمله خدای تعالی گوینده بود و می‌فرمود: ما چنین و چنان کردیم، بعد از این دو جمله نیز می‌فرماید: و ما به عیسی بن مریم، بینات دادیم.</span> </p> <p>در این وسط خدای سبحان غایب فرض شده و می‌فرماید: خدا با بعضی از ایشان سخن گفت، و بعضی را بر بعضی دیگر درجاتی برتری داد، و نکته این التفات و خدا داناتر است، این است که فضیلت‌ها دو گونه هستند، یک نوع آن فضیلتی هست که نام آن به خودی خود دلالت بر فضیلت می‌کند، مانند <em>آیات بینات</em> و تایید به روح القدس که بعدا در باره عیسی بن مریم ذکر می‌کند، چون این صفات و خصال به خودی خود صفاتی برجسته و ارجمند<code class="page" rel="2,473"/> است و بعضی دیگر به خودی خود فضیلت نیستند، و آن گاه فضیلت می‌شوند که به مقام بزرگی بستگی داشته باشند، و از آن مقام کسب ارزش و فضیلت کنند، مثل سخن گفتن که به خودی خود یکی از فضائل نیست، ولی اگر به خدا منسوب شود، و گفته شود که خدا با فلانی سخن گفت، آن وقت از فضائل به حساب می‌آید، و نیز مانند رفع درجات که اگر یک ظالم بی آبرو به کسی درجه دهد، فضیلت نیست وقتی فضیلت می‌شود که باز به خدا منسوب گردد، مثلا گفته شود خدا فلانی را به درجاتی بالا برد. </p> <p>حال که این معنا روشن شد، می‌گوئیم: در دو جمله مورد بحث که دو فضیلت سخن گفتن، و رفع درجات را آورده، به این جهت خدا غایب فرض شد که این دو خصلت را به خدا نسبت داده و بفرماید: خدا با بعضی از انبیا سخن گفت، و بعضی را ترفیع درجه داد، بعد از آنکه این مقصود حاصل شد، دوباره به سیاق قبلی برگشته و فرمود: عیسی بن مریم را آیات بینات دادیم. </p> <h3> <span class="title" rel="2_253 2_254">اقوال مختلف در باره اینکه در آیه مراد از پیامبری که خدا با او سخن گفته کیست؟ </span> </h3> <p> مفسرین در اینکه مشمول این دو خصلت چه کسانی هستند، اختلاف دارند، بعضی گفته‌اند منظور از آنکه خدا با او سخن گفت، موسی ع است، به دلیل اینکه در جای دیگر فرموده: <span class="aya" rel="4_164" data-words="13-17">و کلم الله موسی تکلیما</span><span class="footnote" rel="1" title="سوره نساء، آیه ۱۶۳">*</span>. </p> <p>و نیز جاهایی دیگر، و بعضی دیگر گفته‌اند: مراد از آن رسول خدا ص است که خدا در شب معراج بدون واسطه با او سخن گفت به دلیل اینکه فرموده: <span class="aya" rel="53_8-10" data-words="1-13">ثم دنا فتدلی، فکان قاب قوسین أو أدنی، فأوحی إلی عبده ما أوحی</span><span class="footnote" rel="2" title="آن قدر او را به سوی خود نزدیک کرد که بین خود از دو قوس و یا کمتر فاصله بماند، آن گاه به بنده‌اش وحی کرد، آنچه را که کرد سوره نجم، آیه ۱۰&quot;">*</span> و معلوم است که با چنین قربی دیگر واسطه‌ای نمی‌ماند. </p> <p>بعضی دیگر گفته‌اند منظور از این تکلم، مطلق وحی است، برای اینکه وحی هم تکلم است، چیزی که هست تکلمی است پنهانی، و خود خدای تعالی آن را تکلم خوانده و فرموده:  <span class="aya" rel="42_51" data-words="1-13">و ما کان لبشر أن یکلمه الله إلا وحیا أو من وراء حجاب...</span> .<span class="footnote" rel="3" title="سوره شوری، آیه ۵۱">*</span> لیکن این وجه با تعبیر بعضی را چنین و بعضی را چنان کرد نمی‌سازد. </p> <p>از این وجوه، آنکه سازگارتر به مقام آیه است، همان است که بگوئیم مراد از آیه،       <code class="page" rel="2,474"/> موسی ع است، چون قبل از این سوره که در مدینه نازل شده، در سوره اعراف که در مکه نازل شده بود، در باره سخن گفتن خدا با موسی ع آیه‌ای نازل شده بود، و آن این آیه است که می‌فرماید: <span class="aya" rel="7_144" data-words="1-10">قال یا موسی إنی اصطفیتک علی الناس برسالاتی و بکلامی</span>.<span class="footnote" rel="1" title="ای موسی من تو را به خصیصه و مشخصه متمایز کردم: یکی به رسالتهایم و دیگر به کلامم">*</span> پس، هم کلام بودن موسی برای خدا امری معهود بوده است. </p> <h3> <span class="title" rel="2_253">اختلاف دیگر در معنای‌ <span class="aya" rel="2_253" data-words="12-14">رفع بعضهم درجات</span> و مراد از بعض در آن</span> </h3> <p> و همچنین اختلاف دیگری در معنای <span class="aya" rel="2_253" data-words="11-14">و رفع بعضهم درجات</span>... کرده‌اند، بعضی گفته‌اند: مراد از آن پیامبر اسلام است که خدا درجات او را بلند کرد، و بر تمامی انبیا برتری داد، زیرا هر پیغمبری، مبعوث بر امت خود بود، و آن جناب مبعوث بر تمامی خلق اولین و آخرین است، هم چنان که خدای تعالی فرمود: <span class="aya" rel="34_28" data-words="1-6">و ما أرسلناک إلا کافة للناس</span><span class="footnote" rel="2" title="ما تو را جز برای اینکه عموم بشر را به رحمت خدا بشارت دهی و از عذابش بترسانی نفرستادیم">*</span>. </p> <p>و نیز به دلیل اینکه خدای تعالی آن جناب را به حکم آیه شریفه: <span class="aya" rel="21_107" data-words="1-6">و ما أرسلناک إلا رحمة للعالمین</span><span class="footnote" rel="3" title="سوره احزاب، آیه ۱۰۷">*</span> رحمت برای همه عالم دانسته، و باز به دلیل اینکه او را خاتم نبوت دانسته و فرموده: <span class="aya" rel="33_40" data-words="8-14">و لکن رسول الله و خاتم النبیین</span><span class="footnote" rel="4" title="سوره احزاب، آیه ۴۰">*</span>. </p> <p>و باز به این جهت به او کتابی داده که ما فوق تمامی کتب آسمانی و بیانگر هر چیز و کتابی است که از تحریف مبطلین محفوظش داشته، و معجزه‌ای یافته است که تا آخرین روز دنیا اعجازش باقی است، هم چنان که فرمود: <span class="aya" rel="5_48" data-words="1-14">و أنزلنا إلیک الکتاب بالحق مصدقا لما بین یدیه من الکتاب و مهیمنا علیه</span>.<span class="footnote" rel="5" title="این کتاب را به حق بر تو نازل کردیم، در عین اینکه تصدیق می‌کند که آن ما فوق همه کتابها است سوره مائده، آیه ۵۱&quot;">*</span> و نیز فرموده: <span class="aya" rel="16_89" data-words="17-23">و نزلنا علیک الکتاب تبیانا لکل شیء</span><span class="footnote" rel="6" title="ما این کتاب را به تدریج بر تو نازل کردیم، تا روشنگر هر چیزی باشد سوره نحل، آیه ۸۹&quot;">*</span>، و نیز فرموده: <span class="aya" rel="15_9" data-words="1-8">إنا نحن نزلنا الذکر و إنا له لحافظون</span><span class="footnote" rel="7" title="ما ذکر را بر تو نازل کردیم و خود نیز آن را حفظ خواهیم نمود سوره حجر، آیه ۹&quot;">*</span>، و نیز فرموده: <span class="aya" rel="17_88" data-words="1-21">قل لئن اجتمعت الإنس و الجن علی أن یأتوا بمثل هذا القرآن لا یأتون بمثله، و لو کان بعضهم لبعض ظهیرا</span><span class="footnote" rel="8" title="قطعا اگر تمامی انس و جن جمع شوند تا مثل این قرآن را بیاورند، نخواهند توانست هر چند که از یکدیگر پشتیبانی نمایند سوره اسراء، آیه ۸۸&quot;">*</span>، و نیز به دلیل اینکه آن جناب را به دینی </p> <p> سوره اعراف، آیه 143"               <code class="page" rel="2,475"/> اختصاص داد که قیم است، یعنی از عهده تامین تمامی مصالح دنیا و آخرت بشر بر می‌آید، هم چنان که فرمود: <span class="aya" rel="30_43" data-words="1-4">فأقم وجهک للدین القیم</span><span class="footnote" rel="1" title="روی دل به سوی دینی کن که قیم است سوره روم، آیه ۴۳&quot;">*</span>. </p> <p>بعضی هم گفته‌اند مراد از این ترفیع درجه، همان امتیازاتی است که به انبیاء داده، مثلا در باره نوح فرموده: <span class="aya" rel="37_79" data-words="1-5">سلام علی نوح فی العالمین</span>.<span class="footnote" rel="2" title="سوره صافات، آیه ۷۹">*</span> و در باره ابراهیم ع فرموده: <span class="aya" rel="2_124" data-words="1-12">و إذ ابتلی إبراهیم ربه بکلماتفأتمهن قال إنی جاعلک للناس إماما</span><span class="footnote" rel="3" title="و چون پروردگار ابراهیم، او را با پدید آوردن صحنه‌هایی آزمایش نمود و او از عهده امتحان بر آمد، به او فرمود: من تو را امام مردم قرار می‌دهم سوره بقره، آیه ۱۲۴&quot;">*</span>. </p> <p>و نیز در باره آن جناب فرموده: که از خدا چنین درخواست کرد: <span class="aya" rel="26_84" data-words="1-7">و اجعل لی لسان صدق فی الآخرین</span><span class="footnote" rel="4" title="یاد خیر مرا در اعصار و روزگار آینده حفظ کن سوره شعراء، آیه ۸۴&quot;">*</span>. </p> <p>و در باره ادریس ع فرموده: <span class="aya" rel="19_57" data-words="1-4">و رفعناه مکانا علیا</span><span class="footnote" rel="5" title="او را به مکانی بلند بردیم سوره مریم، آیه ۷۶&quot;">*</span> و در باره یوسف ع، فرموده: <span class="aya" rel="12_76" data-words="25-28">نرفع درجات من نشاء</span><span class="footnote" rel="6" title="ما هر که را بخواهیم به درجاتی بالا می‌بریم سوره یوسف، آیه ۷۶&quot;">*</span> و در باره داود ع فرموده: <span class="aya" rel="4_163" data-words="34-37">و آتینا داود زبورا</span><span class="footnote" rel="7" title="ما به داود کتاب دادیم سوره نساء، آیه ۱۶۲&quot;">*</span> و غیر از این آیه نیز آیاتی که مختصات انبیاء را ذکر می‌کند موجود است. </p> <p>و <span class="phrase">همچنین بعضی دیگر گفته‌اند مراد از کلمه <em rel="fa_2_253_2-2" data-sentence="39:375">رسل</em> در آیه شریفه آن رسولانی است که در همین سوره یعنی سوره بقره نامشان ذکر شده، مانند: <em>ابراهیم</em> ، <em>موسی</em> ،  <em rel="fa_2_253_17-17" data-sentence="212:243">عیسی</em> ، <em>عزیر</em> ، <em>ارمیا</em> ، <em>شموئیل</em> ، <em>داود</em> و <em>محمد</em> ، ص، که تا اینجا موسی و عیسی را نام برده، و بقیه باقی مانده‌اند، پس مراد از بعضی از انبیا که درجه آنان بالا رفته محمد ص است که نسبت به بقیه، درجه بالاتری دارد.</span> </p> <p>بعضی دیگر گفته‌اند از آنجایی که مراد از رسل در آیه، آنانی هستند که اندکی قبل از این آیه، نامشان به میان آمده بود، یعنی موسی و داود و شموئیل و محمد ع، و               <code class="page" rel="2,476"/> مختصات موسی را بیان کرده بود، و آن مساله سخن گفتن با او بود، و بعد از این مساله رفع درجات را آورده، قهرا منظور جز پیامبر اسلام نمی‌تواند باشد، و ممکن است بنا بر این قول، تصریح به نام عیسی ع را اینطور توجیه کرد که چون قبلا نام این بزرگوار در بین انبیایی که در این آیات ذکر شده نیامده بود. نام آن حضرت آورده شده است. </p> <p>ولی آنچه سزاوار است که گفته شود این است که شکی نیست که ترفیع درجه رسول خدا ص نیز در آیه هست، چیزی که هست اختصاص دادن آیه به آن جناب دلیلی ندارد، و همچنین اختصاص دادن آن به سایر نامبردگان یعنی ارمیا و شموئیل و داود و یا به همه آنهایی که نامشان در این سوره آمده، هیچیک از این نظریه‌ها درست نیست و بدون دلیل سخن گفتن است، بلکه ظاهر آیه این است که به اطلاق آن شامل همه رسولان ع می‌شود، و کلمه <em>بعض</em> در جمله و <span class="aya" rel="2_253" data-words="12-14">رفع بعضهم درجات</span> ، شامل تمام انسانهایی می‌گردد که خدا بر آنان انعام نموده و بر سایر افراد برتری داده است. </p> <p>بعضی از مفسرین اختصاص آیه به پیامبر اسلام را توجیه کرده و گفته‌اند: اسلوب کلام اقتضا می‌کند که مراد از <em>بعض</em> ، پیامبر اسلام باشد، برای اینکه سیاق کلام برای عبرت گرفتن امتهایی است که بعد از در گذشت پیامبرشان به جان هم افتاده و با هم جنگ کردند، با اینکه دینشان، یک دین بود، و از این امتها آنهایی که در زمان نزول آیه وجود داشتند امت موسی و عیسی و پیامبر اسلام بودند، پس باید همین سه بزرگوار منظور نظر آیه باشند، چیزی که هست از آنجایی که در آیه مورد بحث تفضیل موسی و عیسی ذکر شده، ناگزیر باید منظور از جمله‌ <span class="aya" rel="2_253" data-words="11-14">و رفع بعضهم درجات</span>، تنها پیامبر اسلام باشد. </p> <p>لیکن این توجیه هم درست نیست، برای اینکه قرآن کریم حکم می‌کند به اینکه تمامی انبیا فرستاده شده به سوی تمامی مردم هستند، قرآن می‌فرماید: <span class="aya" rel="2_136" data-words="33-37">لا نفرق بین أحد منهم</span><span class="footnote" rel="1" title="ما بین احدی از انبیا فرق نمی‌گذاریم سوره بقره، آیه ۱۳۶&quot;">*</span>. </p> <p>پس همین که تمامی انبیا دارای آیاتی روشن بودندمی‌باید ریشه فساد و درگیری و قتال را از میان بشر بردارد، و بعد از انبیا، دیگر جایی برای این وحشی‌گری‌ها باقی نماند، اما خود مردم به انگیزه حسد و طغیانی که نسبت به یکدیگر داشتند، به جان هم افتادند، پس ریشه اصلی جنگها همین طغیان‌گری‌ها بوده، خدای تعالی هر وقت مصلحت دیده، دستور قتال داده است، تا با کلمات خود حق را به کرسی بنشاند، و هر آنچه را که باطل است، نابود سازد، پس بهترین وجه همان است که عمومیت آیه را حفظ کنیم. </p> <h3>گفتاری پیرامون تکلم خدای تعالی</h3> <h3> <span class="title" rel="2_253 2_254">ویژگی‌های انبیاء ع و اخباری که ایشان آورده‌اند امور حقیقیه هستند و در بیان حقائق الهیه مجاز گویی نشده است</span> </h3> <p> از جمله <span class="aya" rel="2_253" data-words="7-10">منهم من کلم الله</span>... بر می‌آید که اجمالا عمل <em>سخن گفتن</em> از خدای تعالی سرزده، و بطور حقیقت هم سرزده، نه اینکه جمله نامبرده، مجازگویی کرده باشد، خدای سبحان هم این عمل را در کتاب خود، کلام نامیده، حال چه اینکه اطلاق کلام بر عمل نامبرده خدا، اطلاق حقیقی باشد، و یا اطلاقی مجازی، پس پیرامون کلام از دو نظر باید بحث کرد. </p> <p>جهت اول اینکه: کتاب خدای عز و جل دلالت دارد بر اینکه آن ویژگی‌های مخصوصی که خدای تعالی به انبیای خود داده، و سایر مردم از درک آن عاجز می‌باشند از قبیل وحی و تکلم و نزول روح و ملائکه و دیدن آیات بزرگ الهیه و نیز آنچه که خبرش را به ایشان داده، از قبیل: <em>فرشته</em> ، <em>شیطان</em> ، <em>لوح</em> ، <em>قلم</em> و سایر اموری که از درک و حواس انسان مخفی است، همه اموری است حقیقی، و واقعیاتی است خارجی، نه اینکه انبیا خواسته باشند در این دعاوی خود مجازگویی کرده باشند، و مثلا نام قوای عقلانی را که بشر را بسوی خیر دعوت می‌کند، ملائکه گذاشته باشند و نام هر چیزی را که این قوا به ادراک انسان تحویل می‌دهد، وحی نهاده باشند، و مرتبه عالی از این قوا را که افکار خوب و مفید به اجتماع بشری از آن ترشح می‌شود، روح القدس یا روح الامین نامیده باشند، و قوای شهوانی و غضبیه را که در نفس آدمی داعی به سوی شر و فساد است، جن و یا شیطان خوانده باشند، و افکار پلیدی که اجتماع صالح را به فساد می‌کشانند و یا انسانها را به عمل زشت وا می‌دارند وسوسه و نزعة نامیده باشند، و یا اینکه انبیا، در سایر گفته‌های خود مجازگویی کرده باشند. </p> <p>برای اینکه آیات قرآنی و همچنین آنچه از بیانات انبیاء گذشته ع که برای ما نقل شده، همه آن آیات، روشنگر این نکته‌اند، که آن حضرات انبیاء در مقام مجازگویی نبوده، و نخواسته‌اند حالات درونی خود را با مثل بیان کنند، و اگر کسی این نکات روشن و بدیهی را انکار کند، قطعا سر ناسازگاری و لجبازی دارد، و ما با او هم کلام نمی‌شویم، و اگر جائز باشد که اینگونه بیانات را با آن گونه تاویل‌ها و مجازگویی‌ها توجیه کنیم، باید جایز بدانیم که تمامی خبرهایی که از حقایق الهیه داده‌اند، بدون استثنا به امور مادی محض تاویل نموده و از بیخ، همه امور ما ورای ماده را منکر شویم، و ما در این باره در بحث از اعجاز، بیاناتی ایراد نمودیم، و چون نمی‌توانیم دست به چنین تاویلی بزنیم، و ناگزیریم همه را به همان معنای ظاهری آن حمل کنیم، در مورد تکلم خدای تعالی ناگزیریم بگوئیم امری است حقیقی، و<code class="page" rel="2,478"/> واقعیتی است خارجی، همان آثاری که بر تکلم‌های خود ما انسانها مترتب می‌شود. </p> <p><span class="phrase">توضیح اینکه خدای سبحان از بعضی کارهای خود تعبیر به <em rel="fa_2_253_9-9" data-sentence="51:212">کلام</em> و <em>تکلیم</em> کرده، مثلا فرموده: <span class="aya" rel="4_164" data-words="13-17">و کلم الله موسی تکلیما</span><span class="footnote" rel="1" title="خدا با موسی به نوعی تکلم کرد سوره نساء، آیه ۱۶۳&quot;">*</span>.</span> </p> <p>و یا فرموده: <span class="aya" rel="2_253" data-words="7-10">منهم من کلم الله</span><span class="footnote" rel="2" title="بعضی از انبیاء کسی است که خدا با او تکلم کرد">*</span> و این دو اطلاق سر بسته و مبهم و نظایر آن را در آیه زیر تفسیر نموده، و فرموده: <span class="aya" rel="42_51" data-words="1-20">و ما کان لبشر أن یکلمه الله إلا وحیا أو من وراء حجاب، أو یرسل رسولا فیوحی بإذنه ما یشاء</span><span class="footnote" rel="3" title="کسی چنین شایستگی ندارد که خداوند با او تکلم کند، مگر بطور وحی و یا از پس پرده و یا اینکه رسولی بفرستد و به اذن خود هر چه می‌خواهد به او وحی کند سوره شوری، آیه ۵۱&quot;">*</span>. </p> <p>این آیه، اطلاق سایر آیات را تفسیر می‌کند، برای اینکه استثنای <span class="aya" rel="42_51" data-words="8-9">إلا وحیا</span>... معنا نمی‌دهد مگر وقتی که منظور از تکلیم در جمله‌ <span class="aya" rel="42_51" data-words="5-7">أن یکلمه الله</span>، تکلیم حقیقی باشد، پس تکلیم خدا با بشر تکلیم هست، اما به نحوی خاص هم چنان که در آیه سوره نساء دیدید که فرمود: خدا با موسی تکلم کرد. </p> <p>پس حد و تعریف اصل تکلیم بطور حقیقت، بر آن صادق است، و دارای معنی منفی نیست و نمی‌شود گفت که این عمل، تکلیم نیست. </p> <h3> <span class="title" rel="2_253"><span class="phrase">حقیقت <em rel="fa_2_253_9-9" data-sentence="6:26">کلام</em> و تعریف آن در عرف بنی آدم</span></span> </h3> <p> حال ببینیم حقیقت کلام و تعریف آن در عرف ما بنی آدم چیست؟ آدمی به خاطر احتیاج خود به تشکیل اجتماع و تاسیس مدنیت به حکم فطرت، به هر چیزی که اجتماع بدان نیازمند است،  که یکی از آنها سخن گفتن است، تا به وسیله آن مقاصد خود را به یکدیگر بفهمانند، و فطرتش او را در رسیدن به این هدف هدایت کرده، به اینکه از راه صدایی که از حلقومش بیرون می‌آید، این حاجت خود را تامین کند، یعنی صدای مزبور را در فضای دهانش جزء جزء نموده و از ترکیب آن جزءها علامت‌هایی به نام کلمه درست کند، که هر یک از آنها،  علامت‌ها معنایی که دارد ادا شود، چون به جز این علامت‌های قراردادی، هیچ راه دیگری نداشت تا به طرف مقابل خود بفهماند در دل چه دارد، و چه می‌خواهد. </p> <p>پس انسان از این جهت به تکلم نیازمند است که برای تفهیم دیگران و فهمیدن خود، راه دیگری به جز این نداشت که آواز خود را پاره پاره کند، و از ترکیب آنها علامت‌هایی به نام کلمه بسازد، که هر یک از آن کلمه‌ها نشان دهنده معنایی باشد، و به همین جهت است که می‌بینیم واژه‌ها، در زبانهای مختلف، با همه وسعتش دائر مدار احتیاجات موجود بشر است،       <code class="page" rel="2,479"/> یعنی احتیاجاتی که بشر در طول زندگی و در زندگی عصر حاضر خود به آنها بر می‌خورد. </p> <p>و باز به همین جهت است که می‌بینیم روز به روز دامنه لغت‌ها گسترش می‌یابد، هر قدر تمدن و پیشرفت جامعه در راه زندگیش بیشتر می‌شود لغت‌ها هم زیادتر می‌شود. </p> <p>از اینجا روشن می‌شود که کلام یعنی تفهیم آنچه در ضمیر است به وسیله صداهای ترکیب شده و قراردادی، وقتی تحقق می‌یابد که انسان در میان اجتماع قرار گیرد، حتی اگر حیوانی هم اجتماعی زندگی کند، گمان نمی‌کنم که زبان و علامتهایی نداشته باشد، قطعا دارد، و اما انسان در غیر ظرف اجتماع، محتاج به کلام نیست، به این معنا که اگر فرض کنیم انسانی بتواند به تنهایی زندگی کند و هیچ تماسی با انسانهای دیگر نداشته حتی اجتماع خانوادگی هم نداشته باشد چنین فردی قطعا احتیاج به کلام پیدا نمی‌کند، برای اینکه نیازمند به فهمیدن کلام غیر نبوده، و احتیاج به فهماندن کلام به غیر را ندارد. </p> <p>و همچنین هر موجود دیگر که در وجودش احتیاج به زندگی اجتماعی و تعاونی ندارد فاقد زبان است، مانند فرشته و شیطان. </p> <h3> <span class="title" rel="2_253 2_254">در قرآن کریم تکلم به معنای معهود بین ما از خدا نفی و حقیقت معنای تکلم در باره خدای سبحان اثبات شده است</span> </h3> <p> پس کلام به آن نحوی که از انسان سر می‌زند از خدای تعالی سرنمی‌زند یعنی خدا حنجره ندارد تا صدا از آن بیرون آورد، و دهان ندارد تا صدا را در مقطع‌های تنفس در دهان قطعه قطعه کند، و با غیر خودش قراردادی ندارد که بفرماید مثلا هر وقت اگر فلان کلمه را گفتم بدان که فلان معنا را منظور دارم برای اینکه شان خدای تعالی أجل و ساحتش منزه‌تر از آن است که مجهز به تجهیزات جسمانی باشد، و بخواهد با دعاوی خیالی و اعتباری استکمال کند، هم چنان که خودش فرمود: <span class="aya" rel="42_11" data-words="16-18">لیس کمثله شیء</span><span class="footnote" rel="1" title="خدا به هیچ چیزی قیاس و تشبیه نمی‌شود سوره شورا، آیه ۱۱&quot;">*</span>. </p> <p>لیکن در عین حالی که قرآن کریم تکلم به معنای معهود بین مردم را از خدای تعالی نفی می‌کند، آیه شریفه: <span class="aya" rel="42_51" data-words="1-13">و ما کان لبشر أن یکلمه الله إلا وحیا أو من وراء حجاب</span><span class="footnote" rel="2" title="سوره شورا، آیه ۵۱">*</span> که ترجمه‌اش گذشت حقیقت معنای تکلم را در باره خدای تعالی اثبات نموده است. </p> <p>پس خدای تعالی تکلم با آثار و خواص خود را دارد، ولی آن حد اعتباری را که در تکلم معهود بشری است، ندارد، و وقتی اثر کلام و نتیجه آن که همان فهماندن طرف باشد، در خدای تعالی هست، قهرا بطور محدود جزء امور اعتباریه باقی می‌ماند، یعنی اموری که تنها در اجتماع انسانی اعتبار دارد، مانند ذرع که فلز بودن آن واقعیت دارد، ولی ذرع بودن آن حدی     <code class="page" rel="2,480"/> است اعتباری، و مانند کیل و ترازو که آهن بودن و شکل آن واقعیت دارد، ولی ترازو بودنش امری است اعتباری، و همچنین چراغ، که اثرش یعنی روشنایی و روشنگریش امری است واقعی، ولی حد و حدودش امری است اعتباری، و باز مانند سلاح که از بین بردن دشمن توسط آن امری است ثابت، ولی به فلان شکل بودن آن امری است قراردادی، و امثال این امور که بیانش در سابق گذشت. </p> <p>پس تا اینجا معلوم شد که خاصیت کلام در خدای سبحان هست، یعنی خدا هم مقصود خود را به پیامبر خود می‌فهماند، و این همان حقیقت کلام است، و خدای سبحان هر چند که برای ما بیان کرده که این فهماندن انبیا حقیقت کلام است و اشاره کرد که کلام او صفات و وضع کلام ما آدمیان را ندارد، و لیکن برای ما بیان نکرده، و خود ما هم از کلام او درک نکرده‌ایم که در حقیقت کلام او چیست؟، و او چگونه با پیامبرانش حرف می‌زند و مقاصد خود را به ایشان تفهیم می‌کند؟، چیزی که هست اینکه: چه این چگونگی را بفهمیم و چه نفهمیم نمی‌توانیم خواص کلام معهود نزد خود را از خدا سلب نموده و بگوئیم خدا کلام ندارد، بلکه باید بگوئیم آثار کلام یعنی تفهیم معانی مقصود و القای آن در ذهن شنونده، در خدای تعالی هست. </p> <h3> <span class="title" rel="2_253 2_254">تکلم خدای تعالی مانند خلقت، احیا، اماته، رزق و هدایت از افعال زمانی خداوند است</span> </h3> <p> پس کلام خدای تعالی مانند زنده کردن و میراندن و رزق و هدایت و توبه و سایر عناوین فعلی از افعال خدای تعالی است، و در نتیجه صفات: <em>متکلم</em> ، <em>محیی</em> ، <em>ممیت</em> ،  <em>رازق</em> ، <em>هادی</em> ، <em>تواب</em> ، و غیره صفات فعل خدا هستند، یعنی بعد از اینکه خدا موجودی شنوا آفرید، و با او سخن گفت، <em>محیی</em> و <em>متکلم</em> می‌شود، و چون حیات را از او گرفت  <em>ممیت</em> به شمار می‌آید، و وقتی او را هدایت کرد، و از گناهش صرف نظر نمود، <em>هادی</em> و  <em>تواب</em> می‌شود. </p> <p>پس لازم نیست که خدای سبحان قبل از این هم این صفات را داشته باشد، و ذات او از این جهت تمام باشد، بر خلاف علم و قدرت و حیات که صفات ذاتند، و بدون آنها ذات، تمامیت ندارد، و چگونه می‌توان گفت، بین صفات ذات و صفات افعال، که صفاتی بعد از تمامیت ذات و چه بسا قبل از انطباق بر زمان است، فرقی نیست؟، با اینکه خود خدای تعالی در آیات زیر پاره‌ای از صفات و افعال خود را زمانی دانسته و می‌فرماید: <span class="aya" rel="7_143" data-words="1-16">و لما جاء موسی لمیقاتنا و کلمه ربه قال رب أرنی أنظر إلیک قال لن ترانی</span><span class="footnote" rel="1" title="سوره اعراف، آیه ۱۴۲">*</span> بعد از آنکه موسی به میقات ما   <code class="page" rel="2,481"/> آمد، و پروردگارش با او سخن گفت، وی گفت: پروردگارا خودت را به من نشان بده، تا به سوی تو نظر کنم، گفت: هرگز مرا نخواهی دید. </p> <p>و نیز فرمود: <span class="aya" rel="19_9" data-words="8-16">و قد خلقتک من قبل و لم تک شیئا</span> با اینکه من قبلا تو را آفریدم، در حالی که هیچ چیزی نبودی،<span class="footnote" rel="1" title="سوره مریم، آیه ۹">*</span> و باز فرموده: <span class="aya" rel="2_243" data-words="14-19">فقال لهم الله موتوا ثم أحیاهم</span> خدای تعالی نخست به ایشان فرمود بمیرید، و سپس آنها را زنده کرد.<span class="footnote" rel="2" title="سوره بقره، آیه ۲۴۳">*</span> و نیز فرموده: <span class="aya" rel="6_151" data-words="21-24">نحن نرزقکم و إیاهم</span> ما شما و آنها را روزی می‌دهیم.<span class="footnote" rel="3" title="سوره انعام، آیه ۱۵۱">*</span> و همچنین می‌فرماید: <span class="aya" rel="20_50" data-words="3-9">الذی أعطی کل شیء خلقه ثم هدی</span> موسی به فرعون گفت: پروردگار ما کسی است که نخست هر چیزی را خلق کرد و سپس آن را هدایت نمود.<span class="footnote" rel="4" title="سوره طه، آیه ۵۰">*</span> و نیز فرمود: <span class="aya" rel="9_118" data-words="26-29">ثم تاب علیهم لیتوبوا</span> سپس نظر رحمت خود را به ایشان برگردانید تا توبه کنند.<span class="footnote" rel="5" title="سوره توبه، آیه ۱۱۹">*</span> بطوری که ملاحظه می‌کنید این آیات <em>کلام خدا</em> ، <em>خلقت</em> ، <em>میراندن</em> ،  <em>زنده کردن</em> ، <em>رزق</em> ، <em>هدایت</em> و <em>توبه</em> را زمانی می‌داند، و همه را یکسان زمانی می‌داند. </p> <p>این آن حقیقتی است که اندیشیدن در آیات قرآن و بحث و تفسیری که سر و کار آن تنها با خود قرآن است در خصوص معنای کلام دست می‌دهد، و اما این سؤال که از نظر علم کلام، که خود علمی جداگانه است، و متخصصین آن را متکلمین گویند، سخن گفتن خدا چه معنا دارد؟ و متکلمین گذشته، در این باره چه گفته‌اند؟ و نیز این سؤال که علم فلسفه در این باره چه اقتضایی دارد؟ پاسخ آن انشاء اللَّه به زودی می‌آید. </p> <p><span class="phrase">این را هم باید دانست که لفظ <em rel="fa_2_253_9-9" data-sentence="28:1002">کلام</em> یا <em>تکلیم</em> از الفاظی است که خدای تعالی در قرآن آن را در غیر مورد انسان استعمال نکرده، بلکه لفظ <em rel="fa_2_253_9-9" data-sentence="187:886">کلمه</em> ، و یا لفظ <em rel="fa_2_253_9-9" data-sentence="255:860">کلمات</em> را در غیر مورد انسان استعمال کرده، مثلا نفس آدمی را در آیه زیر، <em rel="fa_2_253_9-9" data-sentence="377:782">کلمه</em> خوانده، و فرمود: <span class="aya" rel="4_171" data-words="22-26">و کلمته ألقاها إلی مریم</span><span class="footnote" rel="6" title="سوره نساء، آیه ۱۷۱">*</span> و دین خدا را کلمه خوانده و فرموده: <span class="aya" rel="9_40" data-words="39-43">و کلمة الله هی العلیا</span>.<span class="footnote" rel="7" title="سوره توبه، آیه ۴۱">*</span>               <code class="page" rel="2,482"/> و نیز فرموده: <span class="aya" rel="6_115" data-words="1-7">و تمت کلمة ربک صدقا و عدلا</span><span class="footnote" rel="1" title="سوره انعام، آیه ۱۱۵">*</span>، و قضای خدا و یا نوعی از خلق او را کلمه خوانده، و فرموده: <span class="aya" rel="31_27" data-words="17-20">ما نفدت کلمات الله</span><span class="footnote" rel="2" title="سوره لقمان، آیه ۲۷">*</span> که توضیح بیشترش خواهد آمد.</span> </p> <h3> <span class="title" rel="2_253 2_254">موارد استعمال لفظ <em>قول</em> در قرآن مجید</span> </h3> <p> و اما لفظ <em>قول</em> را در قرآن مجید بطور عموم استعمال کرده، یعنی هم سخن گفتن خدا با انسان را شامل می‌شود، و هم با غیر انسان را، از آن جمله در مورد انسان فرموده: <span class="aya" rel="20_117" data-words="1-9">فقلنا یا آدم إن هذا عدو لک و لزوجک</span> پس گفتیم ای آدم، این ابلیس دشمن تو و دشمن همسر تو است.<span class="footnote" rel="3" title="سوره طه، آیه ۱۱۷">*</span> و در مورد ملائکه فرموده: <span class="aya" rel="2_30" data-words="2-10">إذ قال ربک للملائکة إنی جاعل فی الأرض خلیفة</span> آن زمان که پروردگارت به ملائکه گفت: من در زمین جانشین خواهم نهاد.<span class="footnote" rel="4" title="سوره بقره، آیه ۳۰">*</span> و نیز فرموده: <span class="aya" rel="38_71" data-words="1-9">إذ قال ربک للملائکة إنی خالق بشرا من طین</span> آن زمان که پروردگارت به ملائکه گفت، من بشری از گل خواهم آفرید.<span class="footnote" rel="5" title="سوره ص، آیه ۷۱">*</span> و در مورد ابلیس فرموده: <span class="aya" rel="38_75" data-words="1-10">قال یا إبلیس ما منعک أن تسجد لما خلقت بیدی</span> فرمود: ای ابلیس چه عامل و انگیزه‌ای تو را از اینکه سجده کنی در برابر چیزی که من به دست خود آفریده‌ام بازداشت؟.<span class="footnote" rel="6" title="سوره ص، آیه ۷۵">*</span> و در مورد غیر صاحبان عقل فرموده: <span class="aya" rel="41_11" data-words="1-18">ثم استوی إلی السماء و هی دخان فقال لها و للأرض ائتیا طوعا أو کرها، قالتا أتینا طائعین</span> سپس به خلقت آسمان که دودی بیش نبود بپرداخت، پس به آسمان و زمین گفت: چه بخواهید و چه نخواهید باید بیائید، گفتند: به طوع و رغبت آمدیم.<span class="footnote" rel="7" title="سوره فصلت، آیه ۱۱">*</span> و نیز فرموده: <span class="aya" rel="21_69" data-words="1-9">قلنا یا نار کونی بردا و سلاما علی إبراهیم</span> به آتش گفتیم بر ابراهیم سرد و بی آزار شود.<span class="footnote" rel="8" title="سوره انبیاء، آیه ۶۹">*</span> و نیز فرموده: <span class="aya" rel="11_44" data-words="1-10">و قیل یا أرض ابلعی ماءک و یا سماء أقلعی</span><span class="footnote" rel="9" title="سوره هود، آیه ۴۴">*</span> گفته شد ای زمین آب                   <code class="page" rel="2,483"/> خودت را فرو ببر، و ای آسمان تو هم بس کن. </p> <p>و در آیه زیر تمامی موارد را یعنی صاحبان عقل و غیر صاحبان عقل را جمع کرده با اینکه موارد آن بسیار مختلف است یکسره فرموده: <span class="aya" rel="36_82" data-words="1-10">إنما أمره إذا أراد شیئا أن یقول له کن فیکون</span> امر او در وقتی که چیزی را اراده کرده باشد تنها این است که به آن چیز بفرماید موجود شو و آن چیز موجود می‌شود.<span class="footnote" rel="1" title="سوره یس، آیه ۸۲">*</span> و نیز فرموده: <span class="aya" rel="19_35" data-words="9-16">إذا قضی أمرا فإنما یقول له کن فیکون</span> چون قضای امری را براند تنها به آن امر میگوید موجود شو و آن امر موجود می‌شود.<span class="footnote" rel="2" title="سوره مریم، آیه ۳۵">*</span> </p><h3> <span class="title" rel="2_253 2_254">قول خدا در تکوینیات عبارتست از خود موجودات تکوینی</span> </h3> <p> و آنچه که بعد از دقت و تدبر از کلام خدای تعالی استفاده می‌شود، این است که لفظ  <em>قول</em> از خدای تعالی به معنای ایجاد چیزی است که: آنچه با وجود یافتنش دلالت بر معنایی می‌کند که مقصود خدا بوده است،  هم چنان که قول در اصطلاح خود آدمیان نیز به معنای ایجاد صدایی است که بر معنای مقصود ما دلالت می‌کند. </p> <p>دلیل بر اینکه لفظ قول در قرآن مجید به معنای چنین ایجادی است این است که هم در مواردی که شنونده‌ای دارای گوش و درک است استعمال شده، و هم در مواردی که گوش و درک به آن معنایی که معهود بین ما است ندارد، مانند آسمان و زمین، و تنها راه سخن گفتن با آنها تکوین و ایجاد است، و به دلیل اینکه دو آیه اخیر یعنی آیه سوره یس و سوره مریم، <em>قول</em>  در آیات قبلی را به ایجاد و خلقت تفسیر کرده است. </p> <p><span class="phrase">این همان معنایی است که گفتیم از تدبر در کلام خدا به دست می‌آید حال هر یک از دو مورد تکوینیات و غیر تکوینیات را توضیح داده و می‌گوئیم: اما قول خدا در مورد تکوینیات عبارت شد از خود آن موجود تکوینی، که خدا ایجادش کرد، پس موجودات عالم در عین اینکه مخلوق خدایندقول خدا هم هستند، برای اینکه خاصیت قول در آنها هست، خاصیت قول این است که غیر مرا به آنچه در قلب من است آگاه می‌سازد، مخلوقات خدا هم با خلقت و وجود خود بر خواست خدا دلالت می‌کنند، و این پر واضح است که به حکم دو آیه سوره یس و مریم، وقتی خدا چیزی را اراده می‌کند و می‌فرماید موجود شو حتی کلمه <em>باش</em> هم بین خدا و آن چیز واسطه نیست، و غیر از وجود خود آن چیز هیچ امر دیگری دست اندر کار نیست، پس هستی آن چیز، بعینه، قول خدا و <em>باش</em> خدا است، پس قول خدا در تکوینیات عین همان خلقت و     <code class="page" rel="2,484"/> ایجاد است، که آن نیز عین وجود است، و وجود هم عین آن چیز است و اما در غیر تکوینیات از قبیل سخن گفتن با یک انسان، مثلا باید دانست که قول خدا عبارت است از ایجاد امری که باعث پدید آمدن علمی باطنی در انسان می‌شود، علم به اینکه فلان مطلب چنین و چنان است، حال یا به اینکه خدای تعالی صدایی در کنار جسمی ایجاد کند، و انسانی که پهلوی آن جسم ایستاده، مطلب را بشنود و بفهمد، و یا به نحوی دیگر که ما نه آن را درک می‌کنیم، و نه می‌توانیم کیفیت تاثیرش را در قلب پیامبر تصور نمائیم، و نمی‌دانیم چگونه خدای تعالی به پیامبری از پیامبران خود می‌فهماند که مثلا فلان مطلب چنین و چنان است، اما اینقدر می‌دانیم که قول و کلام خدا با پیامبر خود، حقیقت معنای <em>قول</em> و <em rel="fa_2_253_9-9" data-sentence="1434:9">کلام</em> را دارد.</span> </p> <h3> <span class="title" rel="2_253 2_254">قول خداوند در غیر تکوینیات و قول خدا با ملائکه و شیطان و کلام خود فرشتگان با یکدیگر چگونه است؟ </span> </h3> <p> و همچنین در مورد <em>قول خدا</em> با ملائکه یا شیطان، لیکن در خصوص این دو مورد و شبیه آن اگر مشابهی داشته باشند، به خاطر اینکه وجودشان از سنخ وجود ما انسانها نیست، یعنی حیوانی اجتماعی نیستند، و همانند ما از راه تحصیل علم، تکامل تدریجی ندارند. </p> <p>باید <em>قول</em> معنایی دیگر داشته باشد، در ما انسانها <em>قول</em> عبارت بود از استخدام صوت یا اشاره به ضمیمه قرارداد قبلی، که فطرت انسانی ما، و اینکه حیوانی اجتماعی هستیم آن را ایجاب می‌کرد و اما ملائکه و جن و مشابه آن دو و بطوری که از کلام خدای سبحان بر می‌آید چنین وجودی ندارند، پس قطعا سخن گفتن خدا با آنان طوری دیگر است. </p> <p>از اینجا روشن می‌شود که سخن گفتن خود فرشتگان با یکدیگر، و خود شیطانها با یکدیگر از راه استخدام صدا و استعمال لغت‌هایی در برابر معانی نیست و بنا بر این وقتی یک فرشته می‌خواهد با فرشته‌ای دیگر سخن بگوید و مقاصد خود را به او بفهماند، و یا شیطانی می‌خواهد با شیطان دیگر سخن بگوید، اینطور نیست که مانند ما، بدنی و سری و در سر دهنی و در دهان زبانی داشته باشد، و آن زبان صدا را قطعه قطعه نموده، از هر چند قطعه‌اش لفظی در برابر مقصد خود درست کند، و شنونده‌ای هم سری و در سر سوراخی بنام گوش و دارای حس شنوایی و در پشت آن، دستگاه انتقال صوت به مغز داشته باشد، تا سخنان گوینده را بشنود، و این پر واضح است. </p> <p>اما هر چه باشد بطور مسلم در بین این دو نوع مخلوق، حقیقت معنای سخن گفتن و سخن شنیدن هست، و اثر قول و مخصوصا فهم، معنای مقصود و ادراک آن را دارد، هر چند که قولی چون قول ما ندارند، و همچنین بین خدای سبحان و بین ملائکه و شیطان قول هست، اما نه چون ما، که عبارت است از ایجاد صوت از طرف صاحب قول، و شنیدن آن از طرف مقابل. </p> <p>و همچنین قولی که احیانا به پاره‌ای از حیوانات بی زبان نسبت داده شده، و از آن<code class="page" rel="2,485"/> جمله قرآن کریم در باره مورچه زمان حضرت سلیمان فرموده است: <span class="aya" rel="27_18" data-words="7-13">قالت نملة یا أیها النمل ادخلوا مساکنکم</span> مورچه‌ای بانگ زد: ای مورچگان به سوراخهای خود بروید.<span class="footnote" rel="1" title="سوره نمل، آیه ۱۸">*</span> و نیز در باره هدهد سلیمان ع می‌فرماید: <span class="aya" rel="27_22" data-words="4-15">فقال أحطت بما لم تحط به و جئتک من سبإ بنبإ یقین</span> گفت: من به چیزی دست یافتم که تو هرگز از آن خبر نداری، و من از شهر سبأ خبری یقینی آورده‌ام.<span class="footnote" rel="2" title="سوره نمل، آیه ۲۲">*</span> و نیز در باره وحیی که خود خدا به بعضی از جانداران بی‌زبان کرده می‌فرماید: <span class="aya" rel="16_68" data-words="1-16">و أوحی ربک إلی النحل أن اتخذی من الجبال بیوتا و من الشجر و مما یعرشون</span> پروردگارت به زنبور عسل وحی کرد که از سوراخ کوه‌ها و سقف خانه‌هایی که مردم می‌سازند و از شکاف درختان برای خود خانه‌ها بسازید.<span class="footnote" rel="3" title="سوره نحل، آیه ۶۸">*</span> </p><h3> <span class="title" rel="2_253"><span class="phrase">الفاظ دیگری در قرآن که به معنای <em>قول</em> و <em rel="fa_2_253_9-9" data-sentence="47:14">کلام</em> نزدیک می‌باشد</span></span> </h3> <p> <span class="phrase">این را هم باید تذکر داد که غیر از لفظ <em>قول</em> و <em rel="fa_2_253_9-9" data-sentence="53:1500">کلام</em> الفاظ دیگری در قرآن هست که به معنای آن دو نزدیک است، از قبیل لفظ <em>وحی</em> ، مانند آیه زیر که می‌فرماید: <span class="aya" rel="4_163" data-words="1-9">إنا أوحینا إلیک کما أوحینا إلی نوح و النبیین</span> ما به سویت وحی کردیم آن چنان که به انبیایی که قبل از تو بودند وحی کردیم.<span class="footnote" rel="4" title="سوره نساء، آیه ۱۶۲">*</span> یکی دیگر، لفظ <em>الهام</em> است، که در این باره فرموده: <span class="aya" rel="91_7-8" data-words="1-9">و نفس و ما سواها، فألهمها فجورها و تقواها</span> سوگند به نفس، که آن را چه کامل آفرید، و سپس فجور و تقوایش را الهامش کرد.<span class="footnote" rel="5" title="سوره شمس، آیه ۸">*</span> یکی دیگر لفظ <em>نبا</em> است که در آن باره فرمود: <span class="aya" rel="66_3" data-words="29-32">قال نبأنی العلیم الخبیر</span> گفت: خدای دانا و با خبر مرا خبر داد.<span class="footnote" rel="6" title="سوره تحریم، آیه ۳">*</span> یکی دیگر لفظ <em>قص</em> است، که در آن باره فرموده: <span class="aya" rel="6_57" data-words="19-20">یقص الحق</span> حق را می‌سراید.<span class="footnote" rel="7" title="سوره انعام، آیه ۵۷">*</span> و معنای سخن گفتن در همه این الفاظ یعنی در وحی و الهام و نبا و قصه همان معنایی است که در اول بحث گفتیم، و آن این بود که حقیقت معنای قول در این موارد باید باشد، و اثر               <code class="page" rel="2,486"/> قول و خاصیت آن را داشته باشد، چه اینکه ما حقیقت امر آن را بشناسیم، و یا نشناسیم، و یا اجمالا چیزی از آن را درک کنیم، و اما در خصوص وحی که چگونه است گفتاری داریم که به زودی در تفسیر سوره شوری انشاء اللَّه خواهید دید.</span> </p> <p><span class="phrase">سؤال دیگر که در اینجا باقی می‌ماند این است که چرا بعضی از موارد بالا را به بعضی از آن تعبیرات اختصاص داده، با اینکه معنای مشترکی که گفتید در همه هست؟، مثلا چرا بعضی از موارد را <em rel="fa_2_253_9-9" data-sentence="177:156">کلام</em> نامیده، و بعضی را <em>قول</em> و بعضی را <em>وحی</em> ؟ و چرا جای این تعبیرات را عوض نکرده است؟ و مثلا آنجایی که تعبیر به قول کرده تعبیر به وحی نکرده است؟.</span> </p> <p>جواب این سؤال این است که اختصاص هر مورد به یک تعبیر از این جهت بوده که انطباق عنایت لفظی با مورد، ظهور بهتری داشته باشد، مثلا اگر در آنجا که از <em>قول</em> تعبیر <em>به کلام</em> کرده، خواسته است هم اصل معنا را برساند، و آن این است که خدای تعالی به موسی چنین و چنان گفت، هم احترامی از موسی ع کرده باشد، و بفهماند که او نسبت به سایر انبیای قبل از خود، فضیلتی دارد، و لذا از گفتار خود با موسی تعبیر <em>به کلام</em> کرده و فرموده: خدا با موسی گفتگو کرد. </p> <p>پس عنایت در اینطور تعبیر نکردن، در همین است که بفهماند موسی مورد خطاب و گفتگوی با خدا قرار گرفت، هر چند که همین معنا از نظر اینکه به موسی چنین و چنان فهمانده، قول است، و لذا از این امر الهی در مورد قضا و قدر و حکم و تشریع و امثال آن تعبیر به قول کرده است، مثلا فرموده: <span class="aya" rel="38_84-85" data-words="1-6">قال فالحق و الحق أقول، لأملأن</span><span class="footnote" rel="1" title="سوره ص، آیه ۸۰">*</span> که در جمله‌ <span class="aya" rel="38_84" data-words="3-5">و الحق أقول</span>، گفتن به معنای قضا راندن است. </p> <p>و همین <em>قول</em> در جایی که به این جهت مورد عنایت است که بفهماند این گفتار پنهانی، از غیر انبیاء صورت می‌گیرد و از آن به وحی تعبیر می‌شود، و به همین جهت است که تفهیم به انبیاء ع را وحی خواند، و از آن جمله فرموده: <span class="aya" rel="4_163" data-words="1-9">إنا أوحینا إلیک کما أوحینا إلی نوح و النبیین</span><span class="footnote" rel="2" title="سوره نساء، آیه ۱۶۳">*</span> ما به تو وحی کردیم همانطور که به انبیای قبل از تو وحی می‌کردیم. </p> <h3> <span class="title" rel="2_253"><span class="phrase">بیان حقیقی بودن استعمال لفظ <em rel="fa_2_253_9-9" data-sentence="28:33">کلام</em> و <em>قول</em> در غیر موارد بشری</span></span> </h3> <p> جهت دوم: یعنی بحث از جهت کیفیت استعمال-در سابق توجه فرمودید که بشر در آغاز مفردات لغات را در مقابل محسوسات و امور جسمانی وضع کرد، و هر وقت لغتی را به     <code class="page" rel="2,487"/> زبان می‌آورد، شنونده به معنای مادی و محسوس آن منتقل می‌شد و خلاصه دایره استعمال لغات امور مادی و محسوس بود، سپس به تدریج منتقل به امور معنوی شد، و این انتقال و استعمال لفظ در امور معنوی هر چند در ابتدا، استعمال مجازی بود لیکن در اثر تکرار استعمال کار به جایی رسید که آن امر معنوی هم معنای حقیقی کلمه شد، چون یکی از نشانیهای حقیقت بودن استعمال، تبادر است، یعنی اینکه هر وقت کلمه به زبان جاری شود آن معنا به ذهن راه یابد، و استعمال لغات در امور معنوی اینطور شد. </p> <p>و ترقی اجتماع و پیشرفت‌انسان در تمدن باعث می‌شد که وسایل زندگی دوشادوش حوائج زندگی تحول پیدا کند، و مرتب رو به دگرگونی بگذارد، در حالی که فلان کلمه و اسم، همان اسم روز اول باشد، مصداق و معنای فلان کلمه تغییر شکل دهد، در حالی که غرضی که از آن مصداق منظور بوده همان غرض سابق باشد. </p> <p>مثلا روز اولی که بشر <em>عربی زبان</em> ، کلمه <em>سراج</em> و بشر <em>فارسی زبان</em> کلمه  <em>چراغ</em> ، را وضع کرد، برای آن ابزار و وسیله‌ای وضع کرد که احتیاجش را به نور برطرف سازد، و در روزهای اولی که این کلمه وضع شده بود معنا و مصداقش یعنی آن وسیله‌ای که در شبهای تاریک پیش پایش را روشن می‌کرد عبارت بود از یک پیاله پایه‌دار سفالی، که مقداری روغن خوراکی و یا هر چربی دیگر در آن قرار داشت، و فتیله‌ای در آن روغن، غوطه خورده بود، و سر فتیله در لبه پیاله قرار گرفته و افروخته می‌شد، و شعله آن، اطاق و مسیر راه او را روشن می‌کرد، و سرامیک سازان آن روز هم همین پیاله پایه‌دار را می‌ساختند، و نام آن را چراغ می‌گذاشتند، سپس این وسیله استضائه و روشنایی، به صورتهای دیگری در آمد، و در هر بار که تغییر شکل می‌داد، کمالی زائد بر کمال قبلی خود را واجد می‌شد، تا آخر منتهی شد به چراغ الکتریکی، که نه پیاله دارد و نه روغن و نه فتیله، و با اینکه هیچیک از اجزای روز اول را ندارد، باز لفظ چراغ را بر آن اطلاق می‌کنیم، و این لفظ را بطور مساوی در مورد همه انحاء چراغها استعمال می‌کنیم، بدون اینکه احتیاج به اعمال عنایتی داشته باشیم، و این نیست مگر به خاطر همین که غرض و نتیجه‌ای که روز اول بشر را واداشت تا پیاله پیه سوز را بسازد، آن غرض بدون هیچ تفاوتی در تمامی اشکال چراغها حاصل است، و آن عبارت بود از روشن شدن تاریکیها. </p> <p>و معلوم است که بشر به هیچیک از وسائل زندگی علاقه نشان نمی‌دهد و آن را نمی‌شناسد مگر به نتائجی که برای او، و در زندگیش دارند. </p> <p>پس حقیقت چراغ، عبارت شد از هر چیزی که با روشنایی خود در شب نور دهد<code class="page" rel="2,488"/> مادامی که این خاصیت و اثر باقی است حقیقت چراغ هم هست، اسم چراغ هم بطور حقیقت بر چنین وسیله‌ای صادق است، به شرط اینکه تغییری در معنای کلمه رخ نداده باشد، هر چند که احیانا در شکل آن وسیله یا در کیفیت کارش یا در کمیت آن، یا در اصل اجزای ذاتش تغییراتی رخ داده باشد، همانطور که در مثال چراغ دیدیم. </p> <p>و بنا بر این، پس ملاک در بقای معنای حقیقی و عدم بقای آن، همان بقای اثر است، که مطلوب از آن معنا است، ما دام که در معنای کلمه، تغییری حاصل نشده باشد، کلمه در آن معنا استعمال می‌شود، و بطور حقیقت هم استعمال می‌شود، و در وسایل زندگی امروز که به هزاران هزار رسیده و همه در همین امروز ساخته می‌شود کمتر وسیله‌ای دیده می‌شود که ذاتش از ذات روز اولش تغییر نکرده باشد. </p> <p>مع ذلک به خاطر اینکه خاصیت روز اول را دارد نام روز اول را بر آن اطلاق می‌کنیم،  یخچال را که در روز اول عبارت بود از میدانی وسیع برای یخ شدن آب، و چاله‌ای عمیق برای ذخیره کردن آن یخ، امروز به چیزی اطلاق می‌کنیم که نه میدان دارد و نه چاله و در لغات و اسامی هر زبانی از انتقالات قسم اول، نمونه‌های زیادی دیده می‌شود، و انتقالات قسم اول این بود که لفظی که در آغاز وضع شده بود برای معنایی محسوس در آخر به معنایی معقول و غیر محسوس درآمده باشد، چیزی که هست مردی جستجوگر می‌خواهد تا آماری از اینگونه لغات بگیرد. </p> <p><span class="phrase">پس معلوم شد که استعمال لفظ <em rel="fa_2_253_9-9" data-sentence="27:296">کلام</em> و لفظ <em>قول</em> در موارد غیر بشری استعمالی حقیقی است، و هیچ مجازی در کار نیست، برای اینکه غرض از کلام و قول که همان تفهیم دیگران است در کلام خدا با انبیا و ملائکه و جن، و در کلام ملائکه و جن با یکدیگر موجود است، هر چند که لوازم انسانی آن یعنی داشتن ریه و دهان و حنجره و صدا در آن موارد نباشد.</span> </p> <p>بنا بر این، از همه بیانات قبلی، معلوم شد که اطلاق کلام و قول در مورد خدای تعالی اطلاقی است که از امری حقیقی و واقعی حکایت می‌کند، قولش می‌فهماند که واقعا خدا گفتاری داشته، و کلامش حکایت می‌کند از اینکه خدای تعالی به راستی تکلمی کرده و سخنی گفته است. </p> <p>و <span class="phrase">نیز معلوم شد که کلام و قول خدا مرتبه‌ای از مراتب معنای حقیقی این دو کلمه است، هر چند که از نظر مصداق با مصداقی که معهود بین ما انسانها است اختلاف داشته باشد، و این مطلب اختصاصی به دو لفظ <em rel="fa_2_253_9-9" data-sentence="187:448">کلام</em> و <em>قول</em> ندارد، همه الفاظی که هم در خدا استعمال می‌شود و هم در ما، از قبیل: <em>حیات</em> ، <em>علم</em> ، <em>اراده</em> ، <em>اعطاء</em> ، <em>سمیع</em> و<code class="page" rel="2,489"/> <em>بصیر</em> همین طور هستند، چون معنای همه این الفاظ در بشر مستلزم جسمانیت است، اگر ما می‌بینیم برای این است که دو چشم داریم، و اگر می‌شنویم برای این است که دو گوش داریم و... و لیکن این معانی در خدا هست، ولی لوازم امکانی آن در ساحت مقدس او نیست.</span> </p> <p>این را هم باید دانست که آنجا هم که لفظ <em>قول</em> در معنای رفع درجات است، و فرموده: درجه بعضی را از درجه بعضی دیگر بالاتر برده از آن جهت که مشتمل است بر یک امری حقیقی و واقعیتی غیر اعتباری، همان بگومگو و مطالبی که در قول خدا داشتیم، در اینجا نیز می‌آید، و بیشتر علمایی که کارشان بحث در اطراف معارف دینی است، خیال کرده‌اند اینگونه بیانات از یک امر اعتباری و معنای وهمی خبر می‌دهند، نظیر همان امور اعتباری و وهمی‌ای که در بین ما اهل اجتماع هست، پیش خود یکی را رئیس و زعیم اعتبار نموده و دیگران را مرءوس او قرار داده و یا یکی را بر دیگران برتری و تقدم و صدارت می‌دهیم، و از این قبیل عناوین اعتباری. </p> <p>و در نتیجه ادامه این خیال، کارشان به آنجا کشیده شده است، که آنچه از حقائق اخروی است را هم با آن عناوین وهمی مرتبط دانسته، و گفته‌اند: بهشت و دوزخ و سؤال و حساب و سایر جزئیات معاد، نیز مترتب بر همین امور اعتباری است، و به عبارتی دیگر رابطه میان مقامات معنوی نامبرده و نتایجی که مترتب بر آن می‌شود، خود یک رابطه‌ای است اعتباری و قراردادی. </p> <p>و چون به اینجا رسیدند، به حکم اضطرار مجبور شدند بگویند: جاعل و برقرار کننده این روابط، خدای تعالی است، و خدا خود محکوم به این آرای اعتباری است که از یک شعور و همی ناشی می‌شود، عینا مانند انسان در عالم ماده که عالم حرکت و استکمال است، و به همین جهت می‌بینید که حاضر نیستند انبیا و اولیا را دارای کمالاتی حقیقی و معنوی بدانند، و به زحمت، همه عباراتی را که در کتاب و سنت ظهور در این کلمات حقیقی دارد به نحوی از اعتبارات تاویل می‌کنند. </p> <h3> <span class="title" rel="2_253 2_254">دادن بینات و تایید به روح القدس در باره حضرت عیسی ع به نحوی خاص است</span> </h3> <p> <span class="aya" rel="2_253" data-words="15-24">و آتینا عیسی ابن مریم البینات و أیدناه بروح القدس</span> در این جمله به اصل سیاق که سیاق تکلم بود برگشته، که بیان آن گذشت. </p> <p>و اگر در میان همه انبیا، تنها نام عیسی را ذکر کرده، علتش این است که هر چند آنچه از جهات فضیلت در اینجا برای عیسی ع ذکر کرده، یعنی دادن بینات و تایید به روح القدس، اموری است که به حکم آیه: <span class="aya" rel="57_25" data-words="1-4">لقد أرسلنا رسلنا بالبینات</span><span class="footnote" rel="1" title="سوره حدید، آیه ۲۵">*</span> و آیه:   <code class="page" rel="2,490"/> <span class="aya" rel="16_2" data-words="1-12">ینزل الملائکة بالروح من أمره علی من یشاء من عباده أن أنذروا</span><span class="footnote" rel="1" title="سوره نحل، آیه ۲">*</span> اختصاصی به عیسی بن مریم ع ندارد، بلکه بین همه رسولان مشترک است، و لیکن در خصوص عیسی ع به نحوی خاص است، چون تمامی آیات بینات آن جناب از قبیل مرده زنده کردنش با نفخه، مرغ آفریدنش، بهبودی دادن به پیسی و کوری و از غیب خبر دادنش، اموری بوده متکی بر حیات، و ترشحی است از روح. </p> <p>و به همین جهت آن را فقط به عیسی ع نسبت داده و به نام آن جناب تصریح کرد، زیرا اگر تصریح نمی‌کرد معلوم نمی‌شد که این آیات فضیلت خاص او است، و مانند این می‌شد که بفرماید: و آتینا بعضهم البینات و ایدناه بروح القدس<span class="footnote" rel="2" title="ما بعضی از پیامبران و انبیا را بینات دادیم و به روح قدسی تایید کردیم">*</span> که در این صورت معلوم نمی‌شد آن بعض کیست؟، برای اینکه بینات و روح القدس مشترک است، نه مختص به پیامبری معین، و زمانی صفت بارز پیامبری می‌شود که اسم آن پیامبر را صریحا ببرد، تا شنونده بفهمد که بینات و تایید به روح القدس در آن پیامبر به نحوی خاص است، نه به آن نحوی که در همه پیامبران هست، علاوه بر اینکه در اسم عیسی خصوصیت دیگری هست، و در آن آیتی روشن وجود دارد، و آن آیت، این است‌که وی پسر مریم است که بدون پدر از او متولد شد، هم چنان که آیه: <span class="aya" rel="21_91" data-words="9-14">و جعلناها و ابنها آیة للعالمین</span>.<span class="footnote" rel="3" title="سوره انبیاء، آیه ۹۱">*</span> نبودن پدر برای عیسی و نبودن همسر برای مریم را آیتی برای همه عالمیان دانسته، پس مجموع پسر و مادر آیت الهیه روشنی، و فضیلت اختصاصی دیگری است. </p> <p> <span class="aya" rel="2_253" data-words="25-38">و لو شاء الله ما اقتتل الذین من بعدهم من بعد ما جاءتهم البینات</span>...  در این آیه، برای بار دوم به غیبت عدول شده است. </p> <p>ساده‌تر بگویم، قبل از این جمله، خود خدا گوینده بود، و می‌فرمود: ما به عیسی چنین و چنان دادیم، ولی در آیه مورد بحث خدای سبحان غایب فرض شده، می‌فرماید: و اگر خدا بخواهد... ، این التفات از این جهت است که مقام آیه، مقام اظهار این نکته است، که مشیت و اراده ربانی شکست ناپذیر است، و قدرت او بطلان بردار نیست. </p> <p>و خلاصه، صفت الوهیت، صفتی است که با مقید بودن قدرت منافات دارد، و ایجاب می‌کند به هر دو طرف ایجاب و سلب تعلق گیرد، چون آن مقام، چنین مقامی بود، لازم شد که       <code class="page" rel="2,491"/> صفت متعالیه الوهیت او یعنی کلمه <em>اللَّه</em> ذکر شود، لذا فرمود: <span class="aya" rel="2_253" data-words="25-30">و لو شاء الله ما اقتتل</span>... <em>، و نفرمود: </em> و لو شئنا ما اقتتل ، و عینا همین وجه باعث شد در آخر آیه بفرماید: <span class="aya" rel="2_253" data-words="49-54">و لو شاء الله ما اقتتلوا</span>، و نیز بفرماید: <span class="aya" rel="2_253" data-words="55-60">و لکن الله یفعل ما یرید</span>. </p> <p>و نیز همین وجه باعث شد که در جمله نامبرده، به جای ضمیر اسم <em>اللَّه</em> را بیاورد، یعنی به جای <em>و لکنه</em> بفرماید: <em>و لکن اللَّه</em> . <span class="aya" rel="2_253" data-words="39-48">و لکن اختلفوا فمنهم من آمن و منهم من کفر</span> در این جمله، اختلاف را به خود مردم نسبت داده، نه به خدای تعالی، برای اینکه در مواردی از کلام خود فرموده: اختلاف به ایمان و کفر و سایر معارف اصولی که در کتب آسمانی و فرستاده شده از ناحیه خدا بر انبیای او بیان شده، همه‌اش از ناحیه مردم و به انگیزه دشمنی آنها با یکدیگر بوده، و حاشا که خدا دشمنی و یا ظلم را به خود نسبت دهد. </p> <p> <span class="aya" rel="2_253" data-words="49-60">و لو شاء الله ما اقتتلوا و لکن الله یفعل ما یرید</span>. </p> <p>و اگر خدا می‌خواست از تاثیر اختلاف مردم در پدید آمدن جنگ جلوگیری می‌کرد، و لیکن او هر چه خودش بخواهد می‌کند، و خداوند چنین خواسته است که در دار دنیا که دار اسباب است جلو اسباب را از تاثیر نگیرد، و اختلاف سبب می‌شود که مردم به سوی جنگ رانده شوند، اگر نمی‌خواهند خون یکدیگر را بریزند باید خودشان با ترک اختلاف از پدید آمدن سبب جلوگیری کنند. </p> <p>و حاصل معنای آیه و خدا داناتر است این است که رسولانی که به سوی مردم گسیل شدند بندگان مقرب خدا هستند، و افق آنها از افق مردم عادی بلندتر است، و تازه در بین خود آنان نیز اختلاف افق وجود دارد، بعضی بر بعض دیگر برتری دارند، با اینکه در یک اصل که همان رسالت باشد، مشترک می‌باشند. </p> <p>این حال رسولان است، و همه این رسولان با آیاتی روشن به سوی مردم آمدند و حق صریح را با آن آیات اظهار کردند، بطوری که دیگر هیچ ابهامی باقی نماند، و طریق هدایت را با کامل‌ترین بیان روشن نمودند، و لازمه این صراحت و بی پرده شدن حق و روشن شدن راه هدایت این بود که دیگر از آن به بعد، مردم راه وحدت و الفت و محبت در دین خدا را پیش گیرند، و دیگر اختلافی و جنگی پیش نیاورند، اما چه باید کرد که در این میان عامل دیگری نیز دست اندر کار بوده، و آن، عامل سببیت ارسال رسولان در پدید آمدن وحدت و الفت را عقیم و خنثی کرد، و آن وجود حس انحصارطلبی در مردم بود، که آنان را به اختلاف واداشت، و به دنبال اختلاف به ظلم و ستم کشانید، و در آخر آنها را به دو دسته مؤمن و کافر تقسیم کرد، و به<code class="page" rel="2,492"/> دنبال آن هم تفرقه‌هایی دیگر در سایر شؤون حیات و سعادت زندگیشان پدید آورد، و اگر خدا می‌خواست، می‌توانست از تاثیر اختلاف جلوگیری کند، بطوری که هر چند اختلاف در آنان وجود داشته باشد کارشان به جنگ و قتال منتهی نشود، و پنجه به روی هم نکشند، و لیکن چنین چیزی را نخواست‌و این سبب را مانند سایر اسباب و علل به حال خود گذاشت، تا طبق سنت جاریه‌اش در همه اسباب رفتار کرده باشد، همان سنتی که خود او در عالم صنع و ایجاد جاری کرده، و خدا هر چه بخواهد می‌کند. </p> <h3> <span class="title" rel="2_254 2_253">سر پیچی کردن از انفاق کفر و ظلم است</span> </h3> <p>  <span class="aya" rel="2_254" data-words="1-5">یا أیها الذین آمنوا أنفقوا</span>...  معنای این جمله واضح است، نکته‌ای که در این آیه است این است که ذیلش دلالت دارد بر اینکه سرپیچی کردن از انفاق، کفر و ظلم است. </p> <h3>بحث روایتی‌ <span class="title" rel="2_253 2_254"> در ذیل آیات گذشته، وقوع اختلاف بعد از رسول خدا ص و روایاتی در باره تکلیم خدا </span> </h3> <p> در کافی، از امام باقر ع روایت آورده که در تفسیر جمله <span class="aya" rel="2_253" data-words="1-3">تلک الرسل فضلنا</span>... فرموده: همین آیه دلالت دارد بر اینکه اصحاب محمد ص هم از این کلیت مستثنی نبودند یعنی ایشان هم بعد از رسول خدا ص دو دسته شدند، بعضی کافر و بعضی مؤمن.<span class="footnote" rel="1" title="نیز در تفسیر نور الثقلین، ج ۱، ص ۲۱۳">*</span> و در تفسیر عیاشی از اصبغ بن نباته روایت آورده که گفت: در خدمت امیر المؤمنین علی بن ابی طالب سلام اللَّه علیه در روز جنگ جمل ایستاده بودم که مردی نزدش آمد، و پیش رویش ایستاده و عرضه داشت: یا امیر المؤمنین مردم تکبیر گفتند، ما هم گفتیم، مردم  لا اله الا اللَّه گفتند، ما نیز گفتیم، مردم نماز خواندند ما هم خواندیم، پس چرا با این مردم بجنگیم؟ !.<span class="footnote" rel="2" title="تفسیر عیاشی، ج ۱، ص ۱۳۶">*</span> حضرت فرمود: بر سر این آیه می‌جنگیم که خدای تعالی می‌فرماید: <span class="aya" rel="2_253" data-words="1-33">تلک الرسل فضلنا بعضهم علی بعض، منهم من کلم الله، و رفع بعضهم درجات، و آتینا عیسی ابن مریم البینات، و أیدناه بروح القدس و لو شاء الله ما اقتتل الذین من بعدهم</span> و مائیم آن مسلمانانی که بعد از انبیا قرار داریم <span class="aya" rel="2_253" data-words="39-60">و لکن اختلفوا فمنهم من آمن و منهم من کفر و لو شاء الله ما اقتتلوا، و لکن الله یفعل ما یرید</span>      <code class="page" rel="2,493"/>. </p> <p>پس به حکم این آیه، امت پیامبر اسلام هم بعد از آن جناب دو دسته شدند، کافر و مؤمن، و دسته مؤمن، ما، و کفار اینها هستند آن مرد عرضه داشت: آری، به خدای کعبه سوگند که اینها کافر شدند، آن گاه به لشگر دشمن حمله کرد تا کشته شد،  خدایش رحمت کند. </p> <p>مؤلف: این قصه را شیخ مفید و شیخ طوسی هر دو در امالی<span class="footnote" rel="1" title="امالی شیخ مفید، ص ۶۰ مجلس ۱۲">*</span> خود و مرحوم قمی در تفسیر<span class="footnote" rel="2" title="تفسیر قمی، ج ۱، ص ۸۴">*</span> خود آورده‌اند، و این روایت دلالت دارد بر اینکه امیر المؤمنین سلام اللَّه علیه کفر در آیه را به معنایی اعم از کفر خاص و اصطلاحی گرفته، که در اسلام احکام خاصی دارد، چون این را می‌دانیم و روایات بسیار زیاد و همچنین تاریخ هم مسلم کرده که آن جناب با مخالفین خود معامله کفار مشرک و حتی معامله اهل کتاب، و نیز معامله اهل رده<span class="footnote" rel="3" title="&lt;em&gt;رده&lt;/em&gt; یعنی ارتداد و از دین برگشتن، &lt;em&gt;اهل ردة&lt;/em&gt; -جمعیتی که پس از رحلت پیغمبر اکرم  ص و زمان خلافت ابو بکر از دین اسلام برگشتند">*</span> نمی‌کرده، و خلاصه مخالفین خود را مسلمان می‌دانسته است. </p> <p>پس معلوم می‌شود، این که در روایت، مخالفین خود را کافر خوانده توسعه‌ای در معنای کافر داده است، و آن معنای اعم و وسیع جز این نمی‌تواند باشد که دشمنان او نسبت به باطن و معنای دین کافر هستند، نه نسبت به ظاهر آن، و به همین جهت که می‌بینیم بارها می‌فرمود: من با این مخالفین بر سر تاویل می‌جنگم، نه بر سر تنزیل. </p> <p>مترجم:  در مسند احمد بن حنبل جلد سوم صفحه 33 آمده که رسول خدا ص به اصحابش فرمود: یکی از شما کسی است که با مردم بر سر تاویل قرآن می‌جنگد، همانطور که من بر سر تنزیل آن جنگیدم. </p> <p>ابو بکر و عمر از جا برخاستند، رسول خدا ص فرمود: نه شما نیستید، پینه‌دوز است، و در همان حال علی ع داشت کفش او را پینه می‌زد و ظاهر آیه شریفه هم مساعد با این روایت است، و برای اینکه آیه نیز دلالت دارد بر اینکه آن بیناتی که رسولان خدا آوردند، در رفع اختلاف امت‌ها مؤثر واقع نشده و بعد از رفتن هر پیامبری امتش اختلاف و جنگ کردند، و این به خاطر این است که اختلافشان مستند به خودشان بوده، و این چیزی نیست که آیات بینات رسولان جلوگیرش شود، بلکه خاصیت اجتماع انسانها که هیچگاه خالی از بغی و ظلم نیست، همین است. </p> <p>       <code class="page" rel="2,494"/> پس آیه شریفه هم می‌خواهد همان معنایی را بفهماند که آیات زیر در مقام بیان آن است: <span class="aya" rel="10_19" data-words="1-20">و ما کان الناس إلا أمة واحدة، فاختلفوا، و لو لا کلمة سبقت من ربک لقضی بینهم فیما فیه یختلفون</span><span class="footnote" rel="1" title="سوره یونس، آیه ۱۹">*</span> یعنی: مردم، همه یک امت بودند، بعدا مختلف شدند، و اگر این قضا از ناحیه پروردگارت رانده نشده بود که مردم تا مدتی معین زندگی کنند، هر آینه در هر اختلافی طومار هستی آنان را بر می‌چید. </p> <p> <span class="aya" rel="2_213" data-words="1-4">کان الناس أمة واحدة</span> تا آنجا که می‌فرماید: <span class="aya" rel="2_213" data-words="22-44">و ما اختلف فیه إلا الذین أوتوه من بعد ما جاءتهم البینات بغیا بینهم، فهدی الله الذین آمنوا لما اختلفوا فیه من الحق</span><span class="footnote" rel="2" title="سوره بقره، آیه ۲۱۳">*</span> ترجمه این آیه در اواخر جلد سوم گذشت. </p> <p> <span class="aya" rel="11_118-119" data-words="9-16">و لا یزالون مختلفین، إلا من رحم ربک</span><span class="footnote" rel="3" title="سوره هود، آیه ۱۱۹">*</span> پیوسته در اختلاف هستند مگر کسانی که خدا به ایشان رحم کرده باشد. </p> <p>همه این آیات دلالت می‌کند بر اینکه اختلاف در کتاب آسمانی که خود اختلافی است دینی همواره بعد از انبیا بین پیروان ایشان بوده، و قابل اجتناب نبوده، هم چنان که در خصوص این امت فرموده: <span class="aya" rel="2_214" data-words="1-13">أم حسبتم أن تدخلوا الجنة و لما یأتکم مثل الذین خلوا من قبلکم</span><span class="footnote" rel="4" title="سوره بقره، آیه ۲۱۰">*</span> و یا گمان کرده‌اید قبل از اینکه آن آزمایش‌ها که امتهای قبل از شما پس دادند، پس بدهید داخل بهشت می‌شوید؟. </p> <p>و نیز از پیامبر خود حکایت می‌کند که روز قیامت چنین می‌گوید: <span class="aya" rel="25_30" data-words="4-11">یا رب إن قومی اتخذوا هذا القرآن مهجورا</span><span class="footnote" rel="5" title="سوره فرقان، آیه ۳۰">*</span> ای پروردگار من، امت من بعد از من این قرآن را پشت سر انداختند، و در مطاوی و خلال آیات قرآنی تصریحات و اشاراتی به این معنا هست. </p> <p>و اما اینکه دامنه این اختلاف تا زمان صحابه یعنی بعد از رحلت رسول خدا ص کشیده شد، تاریخ مورد اعتماد و روایات متواتره بر آن دلالت دارد، و نیز دلالت دارد بر اینکه اصحاب رسول خدا ص بعد از آن جناب با هم اختلاف کردند، و فتنه‌ها بپا ساختند، و در این فتنه‌ها همان معامله را با یکدیگر کردند که سایر امتها بعد از پیامبرشان کرده بودند، و هیچیک           <code class="page" rel="2,495"/> از صحابه امت اسلام را از کلیت آیه شریفه، استثنا نکرد، و نگفت آخر ما معصوم هستیم، و یا رسول خدا ص بشارت داده و پیشگویی کرده که امت اسلام با هم جنگ نمی‌کنند، و یا اجتهاد من این است که امت اسلام نباید اختلاف کنند، و یا خدا و رسول امت اسلام را استثنا کرده‌اند، پس مساله اختلاف امتها امری است اجتناب ناپذیر آزمایشی است که باید پیش بیاید، تا سیه‌روی شود آنکه در او غش باشد. </p> <p>مترجم: در این مساله، بیش از این طول دادن با وضع این کتاب مناسب نیست. </p> <p>و در اصول کافی از ابی بصیر روایت آورده که گفت: از امام صادق ع شنیدم که می‌فرمود: خدای عز و جل همواره، عالم به ذات خود بود، در حالی که هیچ معلومی نبود، و همواره قادر به ذات خود بود، در حالی که مقدوری نبود، عرضه داشتم: فدایت شوم پس باید همواره متکلم هم باشد؟ فرمود: نه، کلام امری حادث است، خدای عز و جل بود در حالی که متکلم نبود چون کسی نبود تا با او تکلم کند، و سپس کلام را ایجاد کرد<span class="footnote" rel="1" title="اصول کافی، ج ۱، ص ۱۰۷ کتاب التوحید باب صفات الذات">*</span>. </p> <p>و در احتجاج از صفوان بن یحیی روایت آورده که گفت: ابو قره محدث در ضمن سؤالاتش از حضرت رضا ع، عرضه داشت: فدایت شوم، پس بفرمائید که سخن گفتن خدا با موسی چگونه بود؟ فرمود: خدا بهتر می‌داند که با چه زبانی با او سخن گفت، با سریانی یا عبرانی؟ ابو قره دست برد و زبان خود را گرفته، عرضه داشت: منظورم این زبان است،  یعنی سؤالم از این است که مگر خدا هم زبانی گوشتی دارد حضرت رضا فرمود: سبحان اللَّه، خدا از آنچه که تو می‌گویی منزه است، و معاذ اللَّه از این که خدا شبیه به خلق خود شود، و یا مثل خلقش تکلم کند، ولی خدای سبحان همانطور که‌ <span class="aya" rel="42_11" data-words="16-18">لیس کمثله شیء</span> هیچ چیز شبیه او نیست، همچنین هیچ متکلمی هم شبیه او نیست، عرض کرد، توضیح دهید، فرمود: سخن گفتن خالق با مخلوق خود مانند سخن گفتن مخلوقی با مخلوق دیگر نیست، یعنی از راه قطعه قطعه کردن صدا به وسیله دهان و زبان نیست، بلکه تنها به این است که سخن را ایجاد کند، همانطور که هر موجودی را با فرمان <em>کن</em> ایجاد می‌کند و فرمان او همان مشیت او است، گفتگویی که با موسی کرد یعنی اوامر و نواهی او به موسی، از همین باب بود، نه اینکه چون ما به وسیله تردد نفس و قطعه قطعه کردن آن باشد تا آخر حدیث.<span class="footnote" rel="2" title="احتجاج، ج ۲، ص ۱۸۴">*</span> و در نهج البلاغه خطبه‌ای از امیر المؤمنین ع آورده که در آن فرموده: خدای     <code class="page" rel="2,496"/> تعالی متکلمی است بدون اینکه سخن با اندیشه بگوید، و اراده کننده‌ای است بدون عزم تا آخر خطبه.<span class="footnote" rel="1" title="نهج البلاغه صبحی صالح، ص ۲۵۸، خطبه ۱۷۹">*</span> و نیز در نهج البلاغه در خطبه‌ای از آن جناب آمده: همان خدای تعالی که به نوعی با موسی تکلم کرد و آیاتی عظیم، نشان او داد، اما بدون ادوات، و نطقی بدون حلق و حنجره تا آخر خطبه.<span class="footnote" rel="2" title="نهج البلاغه صبحی صالح، ص ۲۶۲، خطبه ۱۸۲">*</span> مؤلف: اخباری که در این معنا از ائمه اهل بیت ع رسیده بسیار زیاد است، و همه یک چیز می‌گویند، از این هم که بگذریم آنچه را که کتاب و سنت کلام خدا خوانده، صفت فعل است، نه صفت ذات. </p> <h3>بحث فلسفی‌ <span class="title" rel="2_253 2_254"> در باره حقیقت کلام و مصادیق آن و بیان فلسفی متکلم بودن خداوند </span> </h3> <p> حکما گفته‌اند: آن عملی که نام آن در نظر مردم گفتار و کلام است، عبارت است از اینکه صاحب کلام بخواهد معنایی را که در دل دارد به دیگران بفهماند، و به این منظور، لغت وضع می‌کند، یعنی قبل از هر کار با دیگران قرار می‌گذارد که هر وقت من فلان صدا را از دهان بیرون آوردم، بدان که منظورم فلان چیز است،  و به همین جهت است که در تمامی جوامع بشری لغات و واژه‌هایی معین شده که هر لغت آن از معنایی حکایت می‌کند، و چون آن صدا به گوش طرف مقابل و یا هر شنونده‌ای رسید، معنایی که طبق قرارداد قبلی برای آن لغت معین کرده بودند، به ذهن او وارد می‌شود، و در نتیجه، گوینده و شنونده هر دو به یک معنا متوجه می‌شوند، و غرض از تکلم که همان تفهیم و تفهم است، حاصل می‌گردد، و گفته‌اند غرض نهایی از کلام و حقیقت آن همین است که فهم و ذهن کسی به معنایی آشنا شود که تا کنون آشنای به آن نبود، و اما بقیه خصوصیات و اینکه مثلا تفهیم کننده، انسانی باشد، و دستگاه تنفس داشته باشد، و با نفس صدایی در حنجره خود پدید آورد، و آن صدا را در فضای دهان و به وسیله زبان، شکل دهد، و با ترکیب چند صدا، کلمه‌ای بسازد، که قبلا با همه شنوندگان قرار گذاشته بود که این صدا علامت فلان معنا است، و اینکه شنونده، دستگاه شنوایی داشته باشد، دستگاهی که صدا را در شرایطی معین بشنود یعنی در صورتی که ارتعاش     <code class="page" rel="2,497"/> صدا در ثانیه فلان مقدار باشد، نه کمتر و نه بیشتر، همه این خصوصیات مربوط به مصداق و مورد تکلم بشری است، نه اینکه همه آنها در تحقق حقیقت کلام دخالت داشته باشند، و تفهیم‌های دیگر کلام نباشد. پس در حقیقت کلام مصادیقی دارد، یکی از آنها، همان بود که گفتیم، مصداق دیگرش اشاره است، مثل اینکه با دست به کسی اشاره کنی که بنشین، و یا بیا، و یا اشاره کنی که نرو، و یا نگو، برای اینکه این حرکت هم وسیله‌ای برای تفهیم و مصداقی برای حقیقت کلام است، و همچنین موجودات خارجی که هر یک معلول علتی است، با هستی خود، هستی علت خود را نشان می‌دهد، و با خصوصیات ذاتش بر خصوصیات علت خود دلالت می‌کند، پس اگر بگوئیم معلول با خصوصیات وجودش کلامی است برای علت خود، درست گفته‌ایم، برای اینکه اگر معلول و خصوصیات آن نبود، کسی از ذات و صفت علت آگاه نمی‌شد، پس هر موجود از موجودات عالم به آن جهت که وجودش مثالی است برای کمال علت فیاضه خود، قهرا هر مجموعی از مجموعه‌های موجودات کلمه‌ای، و آن گاه مجموع تمامی این مجموعه‌ها یعنی سراپای عالم امکان، کلامی است برای خدای سبحان، و خدای تعالی با این کلمات سخن می‌گوید، و کمالات اسما و صفات خود را که نهفته در ذات او است ظاهر می‌سازد، پس خدای تعالی همانطور که او خالق عالم و عالم مخلوق او است، همچنین او متکلم به عالم، و عالم، کلام او است، چون به وسیله همین عالم است که کمالات نهفته در اسماء و صفات خود را ظاهر می‌سازد. </p> <p>بلکه اگر در معنای جمله دلالت بر معنا دقت کنیم، ناگزیر می‌شویم که بگوئیم: ذات خدای تعالی بر ذات خود دلالت می‌کند، برای اینکه دلالت از هر راهی که باشد بالآخره شانی از شؤون هستی، و اثری از آثار آن است، و هیچ موجودی این دلالت را از پیش خود نیاورده، بلکه همانطور که وجودش از خدا است دلالتش هم از خدا و قائم به خدا است، پس هر موجود که با وجودش بر موجودش دلالت می‌کند، این دلالتش فرع دلالتی است که به نوعی بر ذات خود دارد،  چون قبل از اینکه بر غیر خودش دلالت کند بر هستی خود دلالت می‌کند، و ساده‌تر بگویم به خاطر اینکه موجود هست، بر وجود صانع خود دلالت دارد، و این دلالتها در حقیقت از خدا است، پس دال بر این موجود که دارای دلالت است، و دال بر دلالتش خدای سبحان است،  زیرا او است که موجودی آفریده که با آثارش بر وجود خودش، و با هستی خود بر وجود خدا دلالت می‌کند. </p> <p>پس خدای سبحان تنها کسی است که با ذات خود هم بر ذاتش دلالت می‌کند، و هم<code class="page" rel="2,498"/> بر تمامی مصنوعاتش، و بنا بر این می‌توان مرتبه‌ای از ذات او را کلام نامید، هم چنان که به بیان گذشته مرتبه‌ای از فعل او را کلام نامیدیم. </p> <p>پس خلاصه بیان فلسفی این شد که خدای تعالی از دو جهت متکلم است یک مرتبه از کلام، صفت ذات است، از این جهت که بر ذات او دلالت می‌کند، و مرتبه دیگر آن صفت فعل است، که همان خلقت و ایجاد باشد، چون هر موجودی بر کمال پدید آورنده‌اش دلالت دارد. </p> <p>و آنچه در اینجا از فلاسفه نقل کردیم به فرض که درست هم باشد، لغت با آن مساعد نیست، برای اینکه آنچه از کتاب و سنت که برای خدا اثبات کلام کرده با امثال عبارات زیر اثبات کرده، می‌فرماید: <span class="aya" rel="2_253" data-words="7-10">منهم من کلم الله</span><span class="footnote" rel="1" title="سوره بقره، آیه ۲۵۳">*</span>، <span class="aya" rel="4_164" data-words="13-17">و کلم الله موسی تکلیما</span><span class="footnote" rel="2" title="سوره نساء، آیه ۱۶۴">*</span>، <span class="aya" rel="3_55" data-words="1-5">إذ قال الله یا عیسی</span><span class="footnote" rel="3" title="سوره آل عمران، آیه ۵۵">*</span>، <span class="aya" rel="2_35" data-words="1-4">و قلنا یا آدم</span><span class="footnote" rel="4" title="سوره بقره، آیه ۳۵">*</span>، <span class="aya" rel="4_163" data-words="1-3">إنا أوحینا إلیک</span>،<span class="footnote" rel="5" title="سوره نساء، آیه ۱۶۳">*</span> <span class="aya" rel="66_3" data-words="30-32">نبأنی العلیم الخبیر</span><span class="footnote" rel="6" title="سوره تحریم، آیه ۳">*</span> و کلام به معنای عین ذات با هیچیک از این عبارت‌ها سازش ندارد. </p> <h3> <span class="title" rel="2_253 2_254">وجه تسمیه علم کلام و اشاره به اختلاف اشاعره و معتزله در باره قدیم یا حادث بودن کلام خدا</span> </h3> <p> این را هم باید دانست که بحث کلام از قدیمی‌ترین بحث‌هایی است که علمای اسلام را به خود مشغول داشته، و اصلا علم کلام را به همین مناسبت علم کلام نامیدند که چون از اینجا شروع شد که آیا کلام خدا قدیم است یا حادث؟ اشاعره قائل بودند به اینکه کلام خدا قدیم است، و گفتار خود را چنین تفسیر کردند که منظور از کلام، معانی ذهنی است که کلام لفظی بر آنها دلالت می‌کند، و این معانی همان علوم خدای سبحان است که قائم به ذات او است، و چون ذات او قدیم است صفات ذاتی او هم قدیم است، و اما کلام لفظی خدا که از مقوله صوت و نغمه است، حادث است، چون زائد بر ذات، و از صفات فعل او است. </p> <p>در مقابل، معتزله قائل شدند به اینکه کلام خدا حادث است چیزی که هست گفته خود را تفسیر کرده‌اند به اینکه منظور ما از کلام، الفاظی است که طبق قرارداد لغت دلالت بر معانی می‌کند، و کلام عرفی هم همین است، و اما معانی نفسانی که اشاعره آن را کلام             <code class="page" rel="2,499"/> نامیده‌اند، کلام نیست، بلکه صورتهای علمی است، که جایش در نفس است. </p> <p>و به عبارتی دیگر وقتی ما سخن می‌گوئیم در درون دل و در نفس خود چیزی به جز مفاهیم ذهنی که همان صورتهای علمی است نمی‌یابیم، اگر منظور اشاعره از کلام نفسی، همین مفاهیم باشد، که مفاهیم کلام نیست، بلکه علم است، و اگر چیز دیگری غیر صور علمی را کلام نامیده‌اند، ما در نفس خود چنین چیزی سراغ نداریم. </p> <p>می‌توان به معتزله اشکال کرد، و پرسید چرا جایز نباشد که یک چیز به دو اعتبار، مصداق دو صفت و یا بیشتر بشود؟ و چرا صور ذهنی به آن جهت که انکشاف واقعیات و درک آن است، مصداق علم، و به آن جهت که می‌توان آن را به دیگران القا کرد، کلام نباشد. </p> <h3> <span class="title" rel="2_253 2_254">نزاع اشاعره و معتزله پایه و اساسی ندارد</span> </h3> <p> مؤلف: و بیانی که این نزاع را از ریشه بر می‌کند، این است که صفت علم در خدای سبحان به هر معنایی که گرفته شود چه عبارت باشد از علم تفصیلی به ذات، و علم اجمالی به غیر، و چه عبارت باشد از علم تفصیلی به ذات و به غیر، در مقام ذات این دو معنا دو نوع معنایی است که از علم ذاتی خدا کرده‌اند و چه عبارت باشد از علم تفصیلی قبل از ایجاد و بعد از ذات، و یا عبارت باشد از علم تفصیلی بعد از ایجاد و ذات هر دو، به هر معنا که باشد علم حضوری است، نه حصولی، و آنچه معتزله و اشاعره بر سر آن نزاع کرده‌اند، علم حصولی است، که عبارت است از مفاهیم ذهنیه‌ای که از خارج در ذهن نقش می‌بندد، و هیچ اثر خارجی ندارد آتش ذهنی ذهن را نمی‌سوزاند، و تصور نان صاحب تصور را سیر نمی‌کند و این مطلبی است که در جای خودش اقامه برهان بر آن کرده‌ایم، و گفته‌ایم مفهوم و ماهیت در تمامی زوایای عالم به جز ذهن انسانها و یا حیواناتی که اعمال حیوانی دارند و با حواس ظاهری و احساسات باطنی خود کارهای زندگی را صورت می‌دهند، وجود ندارند. </p> <p>و خدای سبحان منزه است از اینکه ذهن داشته باشد، تا مفاهیم، در ذهن او نقش ببندد، و باز یکی از چیزهایی که جز در ذهن انسانها جایی ندارد، مفاهیم اعتباری است که به جز وهم، ملاکی برای تحقق ندارد، نظیر <em>مفهوم عدم</em> ، <em>ملکیت</em> ، <em>مملوکیت</em> و سایر اعتباریات در ظرف اجتماع، و چنین چیزهایی در ذات خدای تعالی نیست، و گرنه باید ذات او محل ترکیب و معرض حدوث حوادث باشد، و گفتارش احتمال صدق و کذب داشته باشد، و محذوراتی دیگر از این قبیل که ساحت او منزه از آنها است. </p> <p>باقی می‌ماند این سؤال که خدای تعالی چگونه زبان موجودات را می‌فهمد؟ و علم او به مفاهیم الفاظ گویندگان چگونه است؟ که انشاء اللَّه تعالی در جای مناسب پاسخ آن داده می‌شود. <code class="page" rel="2,500"/> </p>
