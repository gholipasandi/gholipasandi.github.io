<h3 class="ayas">سوره مریم آیه‌های ۵۱ تا ۵۷</h3><code class="section" rel="19_51-57"/><h3>ترجمه آیات</h3> <p> <span class="trans" rel="19_51">در این کتاب موسی را یاد کن که وی بی‌شائبه و مخلص، و فرستاده‌ای پیغمبر بود.  «۵۱» </span><span class="trans" rel="19_52">ما او را از جانب راست (کوه) طور ندا زدیم و او را به رازگویی تقرب دادیم.  «۵۲» </span><span class="trans" rel="19_53">و از رحمت خویش برادرش هارون پیغمبر را به او بخشیدیم.  «۵۳» </span><span class="trans" rel="19_54">در این کتاب اسماعیل را یاد کن که وی درست وعده، و فرستاده‌ای پیامبر بود.  «۵۴» </span><span class="trans" rel="19_55">و کسان خود را به نماز خواندن و زکات دادن وادار می‌کرد، و نزد پروردگار خویش پسندیده بود.  «۵۵» </span><span class="trans" rel="19_56">در این کتاب ادریس را یاد کن که پیغمبری راستی پیشه بود.  «۵۶» </span><span class="trans" rel="19_57">و ما او را به مقامی بلند بالا بردیم.  «۵۷» </span></p>           <h3>بیان آیات</h3> <p> در این آیات جمع دیگری از انبیاء، و برخی از موهبت‌ها و رحمت‌هایی را که به ایشان اختصاص داده ذکر می‌کند، و آنان عبارتند از موسی، هارون، اسماعیل و ادریس  (ع). </p> <h3> <span class="title" rel="19_51 19_52 19_53 19_54 19_55 19_56 19_57">اشاره به اوصاف موسی (علیه السلام): کان مخلصا... و قربناه نجیا</span> </h3> <p> <span class="aya" rel="19_51" data-words="1-12">و اذکر فی الکتاب موسی إنه کان مخلصا و کان رسولا نبیا</span>. </p> <p><span class="phrase">در سابق معنای کلمه <em rel="fa_19_51_8-8" data-sentence="19:223">مخلص</em> -به فتح لام-گذشت، که عبارت است از کسی که خداوند او را خالص برای خود قرار داده و غیر خدا کسی در او نصیبی نداشته باشد، نه در او و نه در عمل او، و این مقام، بلندترین مقامهای عبودیت است، و نیز در سابق فرق میان رسول و نبی گذشت.</span> </p> <p><code class="aya" rel="19_52"/> <span class="aya" rel="19_52" data-words="1-9">و نادیناه من جانب الطور الأیمن و قربناه نجیا</span>. </p> <p><span class="phrase">کلمه <em rel="fa_19_52_6-6" data-sentence="5:217">ایمن</em> صفت <em rel="fa_19_52_4-4" data-sentence="64:199">جانب</em> است، یعنی جانب راست طور، و در مجمع گفته: کلمه <em rel="fa_19_52_9-9" data-sentence="166:140">نجی</em> به معنای مناجی است، مانند جلیس و ضجیع که به معنای مجالس و مضاجع است<span class="footnote" rel="1" title="مجمع البیان، ج ۳، ص ۵۱۷">*</span>.</span> </p> <p>و <span class="phrase">ظاهر آیه این است که منظور از <em rel="fa_19_52_8-8" data-sentence="29:316">قربناه</em> نزدیکی معنوی است نه مکانی، هر چند که این معنا در مکان <em rel="fa_19_52_5-5" data-sentence="141:249">طور</em> واقع شده است و تکلم هم در آن مکان بود، مثال این آیه شریفه این است که مولایی مقتدر و عزیز، بنده ذلیل خود را بخواند و او را به مجلس خود نزدیک گرداند و بیخ گوشی با او سخن بگوید، و معلوم است که چنین تقربی به خدا سعادتی است که برای کس دیگری دست نمی‌دهد.</span> </p> <p><code class="aya" rel="19_53"/> <span class="aya" rel="19_53" data-words="1-8">و وهبنا له من رحمتنا أخاه هارون نبیا</span>. </p> <p>این آیه اشاره است به اجابت دعایی که موسی (ع) در اولین بار که در طور به او وحی شد کرده و گفته بود <span class="aya" rel="20_29-32" data-words="1-15">و اجعل لی وزیرا من أهلی، هارون أخی، اشدد به أزری، و أشرکه فی أمری</span><span class="footnote" rel="2" title="وزیری از خاندانم برای من قرار بده برادرم هارون را به وسیله او پشتم را محکم کن و او را در کار من شریک گردان سوره طه، آیات ۲۹-۳۲">*</span>. </p> <h3> <span class="title" rel="19_57">اسماعیل صادق الوعد کیست؟ و مقصود از <span class="aya" rel="19_57" data-words="2-4">رفعناه مکانا علیا</span> در باره ادریس چیست؟ </span> </h3> <p> <code class="aya" rel="19_54"/> <span class="aya" rel="19_54" data-words="1-9">و اذکر فی الکتاب إسماعیل إنه کان صادق الوعد...</span>. </p> <p>مفسرین در اینکه این اسماعیل کیست اختلاف کرده‌اند، بیشتر<span class="footnote" rel="1" title="علل الشرائع، ص ۷۷ ح ۲">*</span> آنها گفته‌اند که او فرزند ابراهیم خلیل الرحمن است و اگر او را تنها نام برده و از اسحاق و یعقوب نام نبرد برای این بوده که نسبت به خصوص او عنایت داشته است. و بعضی<span class="footnote" rel="2" title="علل الشرائع، ص ۷۸، ح ۳">*</span> گفته‌اند: اسماعیل بن حزقیل یکی از انبیای بنی اسرائیل است، چون اگر فرزند ابراهیم بود می‌بایست اسحاق و یعقوب را هم نام می‌برد. </p> <p>دلیلی که بیشتر مفسرین برای نظریه خود آورده‌اند که به خصوص اسماعیل عنایت داشته حرف صحیحی نیست، زیرا اگر چنین بود جا داشت که نام وی را بعد از نام ابراهیم و قبل از داستان موسی ذکر کند نه بعد از داستان او. </p> <p><code class="aya" rel="19_55"/> <span class="aya" rel="19_55" data-words="1-12">و کان یأمر أهله بالصلاة و الزکاة و کان عند ربه مرضیا</span>. </p> <p>مراد از <em>اهل او</em> به طوری که از ظاهر لفظ بر می‌آید خواص از عترت و عشیره و قوم او است، بعضی گفته‌اند مراد از اهل او امت او است. ولی سخنی است بدون دلیل. </p> <p>و <span class="phrase">مراد از <em rel="fa_19_55_12-12" data-sentence="8:162">مرضی</em> بودن نزد پروردگارش این است که نفس او مرضی است نه عملش، هم چنان که بعضی از مفسرین به همین معنا تفسیرش کرده‌اند، چون اطلاق لفظ با تقیید مخصوص رضای به عمل نمی‌سازد.</span> </p> <p><code class="aya" rel="19_56"/> <span class="aya" rel="19_56" data-words="1-9">و اذکر فی الکتاب إدریس إنه کان صدیقا نبیا</span>... <span class="aya" rel="19_57" data-words="3-4">مکانا علیا</span>. </p> <p>مفسرین گفته‌اند: نام ادریس پیغمبر <em>اخنوخ</em> بود، و او به طوری که تورات<span class="footnote" rel="3" title="روح المعانی، ج ۱۶، ص ۱۰۵">*</span> در سفر تکوین نوشته یکی از اجداد نوح (ع) است، و اگر به ادریس معروف شده بدین جهت بوده که بسیار مشغول به درس دادن بوده است. </p> <p><code class="aya" rel="19_57"/> <span class="aya" rel="19_57" data-words="1-4">و رفعناه مکانا علیا</span> -ممکن است از سیاق داستانهایی که در این سوره به ردیف ذکر می‌شود و مواهب نبوت و ولایت را که از مقامات معنوی و الهی است ذکر می‌کند، استفاده کرد که مراد از <em>مکان علی</em> که خدا وی را بدان مکان رفعت داده یکی از درجات قرب باشد. زیرا رفعت مکانی و صعود دادن به جایی بلند هر چند که بلندترین مکانهای متصور باشد مزیتی به شمار نمی‌رود. </p> <p>بعضی<span class="footnote" rel="4" title="تفسیر ابو الفتوح رازی، ج ۷، ص ۴۲۲">*</span> گفته‌اند: مراد از آن-به طوری که حدیث هم بر آن وارد شده-این است که       <code class="page" rel="14,85"/> خداوند او را به بعضی طبقات آسمان بالا برده و همانجا قبض روحش کرد، که اگر این باشد آن گاه مقصود در آیه نشان دادن یکی از آیات بالغه قدرت الهی است، و همین خود مزیت قابل توجهی است. </p> <h3>داستان اسماعیل صادق الوعد <span class="title" rel="19_54 19_51 19_52 19_53 19_55 19_56 19_57">و سخنی در باره وفای به عهد و مراتب آن</span> </h3> <p> داستان اسماعیل بن حزقیل پیغمبر جز در این دو آیه در جایی دیگر نیامده، تازه این دو آیه هم بنا به یک تفسیر مربوط به او است، و بنا بر آن خدای سبحان او را به ثنای جمیلی ستوده و صادق الوعد و آمر به معروف و مرضی درگاه خویش خوانده و فرموده که: او رسولی نبی بوده است. </p> <p>و اما حدیث در علل الشرائع به سند خود از ابن ابی عمیر و محمد بن سنان، از شخصی که نام برده، از امام صادق (ع) روایت کرده که فرمود: اسماعیلی که خدای عز و جل در کتاب خود در باره‌اش فرموده‌ <span class="aya" rel="19_54" data-words="1-13">و اذکر فی الکتاب إسماعیل إنه کان صادق الوعد و کان رسولا نبیا</span> اسماعیل فرزند ابراهیم نیست بلکه پیغمبری دیگر از انبیاء بوده که خدای عز و جل به سوی قومش مبعوث نمود، و مردمش او را گرفته و پوست سر و رویش را کندند، پس فرشته‌ای نزدش آمده گفت: خدای عز و جل مرا نزد تو فرستاد تا هر امری داری اطاعت کنم، گفت: من باید به دیگر انبیاء اقتداء داشته و آنان را اسوه خود قرار دهم<span class="footnote" rel="1" title="اصول کافی، ج ۲، ص ۱۰۵ ح ۷">*</span>. </p> <p>مؤلف: این معنا را به سند خود از ابو بصیر از امام صادق (ع) نیز روایت کرده که در آخر آن آمده: من باید حسین (ع) را اسوه خود قرار دهم<span class="footnote" rel="2" title="مجمع البیان، ج ۳، ص ۵۱۸">*</span>. </p> <p>و در کتاب عیون به سند خود از سلیمان جعفری، از امام رضا (ع) روایت کرده که فرمود: هیچ می‌دانی چرا اسماعیل را صادق الوعد خواندند؟ عرض کردم: نه، نمی‌دانم. فرمود: با مردی وعده کرده بود، در همان موعد در آنجا حاضر شده تا یک سال به انتظارش نشست<span class="footnote" rel="3" title="عیون اخبار الرضا، ج ۲، ص ۷۷ ح ۹">*</span>. </p> <p>مؤلف: این معنا در کافی از ابن ابی عمیر از منصور بن حازم‌و از امام صادق       <code class="page" rel="14,86"/> (ع) روایت شده<span class="footnote" rel="1" title="سوره مریم، آیه ۵۶ و ۵۷">*</span> در مجمع نیز آن را بدون ذکر سند از آن جناب نقل کرده است<span class="footnote" rel="2" title="سوره انبیاء، آیه ۸۵ و ۸۶">*</span>. </p> <p>و در تفسیر قمی در ذیل آیه‌ <span class="aya" rel="19_54" data-words="1-9">و اذکر فی الکتاب إسماعیل إنه کان صادق الوعد</span> آمده که امام فرمود: اسماعیل وعده‌ای داده بود و یک سال منتظر دوستش نشست، و او اسماعیل پسر حزقیل بود<span class="footnote" rel="3" title="تفسیر قمی، ج ۲، ص ۵۱">*</span>. </p> <p>مؤلف: وعده‌ای که آن جناب داده بوده مطلق بوده است، یعنی مقید نکرده که یک ساعت یا یک روز یا فلان مدت در آنجا منتظر می‌مانم، به همین جهت مقامی که از صدق و درستی داشته اقتضاء کرده که به این وعده مطلق وفا کند، و در جایی که معین نموده، بایستد تا رفیقش بیاید. </p> <p>صفت وفاء مانند سایر صفات نفسانی از حب، اراده، عزم، ایمان، ثقه و تسلیم دارای مراتب مختلفی است که بر حسب اختلاف مراتب علم و یقین مختلف می‌شود، همانطور که یک مرتبه از ایمان با تمامی خطاها و گناهان می‌سازد که نازلترین مراتب آن است، و از آن به بعد مرتبه به مرتبه رو به تزاید و صفا نهاده تا به جایی می‌رسد که از هر شرک خفی خالص می‌گردد، و دیگر قلب به چیزی غیر از خدا تعلق پیدا نمی‌کند، حتی التفاتی هم به غیر خدا نمی‌نماید، که این اعلا مراتب ایمان است، همچنین وفای به عهد هم دارای مراتبی است، یکی از مراتبش وفای قولی است، مثل اینکه قول بدهد که یک ساعت یا دو ساعت فلان جا منتظر بایستد، تا کار لازم‌تری پیدا شده او را از بیشتر ایستادن منصرف کند، این یک مرتبه از وفاء است، که عرفا آن را وفاء می‌خوانند، و از این مرتبه بالاتر این است که آن قدر بایستد تا عادتا از برگشتن طرف ناامید شود و اطلاق وعده را به یاس مقید سازد، و از این هم بالاتر اینکه اطلاق آن را حفظ نموده اینقدر بایستد تا طرف برگردد هر چند که طولانی شود، پس نفوس قوی که مراقب قول و فعل خود هستند هیچ وقت قولی نمی‌دهند مگر قولی که طاقت عمل به آن را داشته باشند و بتوانند با عمل آن را تصدیق کنند و همین که از زبانشان در آمد دیگر هیچ چیز از انفاذ آن بازشان نمی‌دارد. </p> <p>و در روایت آمده که رسول خدا (ص) به یکی از اصحاب خود وعده داد که در مکه نزد خانه کعبه منتظرش می‌باشد تا او برگردد، ولی آن مرد در پی کار خود رفته فراموش کرد برگردد، رسول خدا (ص) سه روز در آنجا منتظر ماند تا خبر به آن مرد       <code class="page" rel="14,87"/> رسید، به مسجد آمده عذر خواهی کرد. آری این مقام صدیقین است که هیچ سخنی نگویند مگر آنکه بدان عمل کنند. </p> <h3>داستان ادریس پیغمبر (ع) <span class="title" rel="19_57 19_56 19_51 19_52 19_53 19_54 19_55"> (روایات و اقوال مختلف در باره آن جناب و سر گذشت او) </span> </h3> <p> 1-در قرآن کریم داستان آن جناب جز در دو آیه از سوره مریم نیامده، و آن دو آیه این است که می‌فرماید <span class="aya" rel="19_56-57" data-words="1-13">و اذکر فی الکتاب إدریس إنه کان صدیقا نبیا، و رفعناه مکانا علیا</span><span class="footnote" rel="1" title="کمال الدین، ج ۱، ص ۱۲۷، ح ۱">*</span> و دو آیه از سوره انبیاء که می‌فرماید <span class="aya" rel="21_85-86" data-words="1-17">و إسماعیل و إدریس و ذا الکفل کل من الصابرین، و أدخلناهم فی رحمتنا إنهم من الصالحین</span><span class="footnote" rel="2" title="فروع کافی، ج ۳، ص ۴۹۴، ح ۱">*</span>. </p> <p>و در این آیات خدای تعالی او را به ثنایی جمیل ستوده و او را پیامبری صدیق و از زمره صابرین و صالحین شمرده، و خبر داده که او را به مکانی منیع بلند کرده است. </p> <p>2-از جمله روایات وارده در داستان ادریس روایتی است که کتاب کمال الدین و تمام النعمه به سند خود از ابراهیم بن ابی البلاد از پدرش از امام محمد باقر (ع) نقل کرده، و چون حدیث طولانی بود ما آن را تلخیص کردیم. و خلاصه‌اش این است که: ابتداء نبوت ادریس چنین بوده. که در عهد وی سلطانی جبار بوده، روزی برای گردش سوار شده و به سیر و تنزه مشغول گشت، در ضمن راه به سرزمینی سبز و خرم رسید و از آنجا خوشش آمد و دلش خواست تا آنجا را به ملک خود در آورد، و آن زمین مال بنده‌ای مؤمن بود، دستور داد احضارش کردند، و در باب خریدن آن به گفتگو پرداخت، ولی مرد حاضر به فروش نشد، پادشاه به شهر خود بازگشت در حالی که در باره این پیشامد اندوهناک و متحیر بود، با همسرش مشورت کرد، البته در همه مهمات خود با او مشورت می‌کرد، زن چنین نظر داد که چند نفر شاهد دروغین وادار کن تا گواهی دهند که فلان شخص از دین پادشاه بیرون شده دادگاه حکم قتلش را صادر کند و ملکش را به تصرف در آورد، شاه همین کار را کرد، و زمین آن مرد مؤمن را غصب نمود. </p> <p>خداوند به ادریس وحی فرستاد تا نزد آن پادشاه رفته این پیام را از ناحیه خدا به وی برساند که: آیا به کشتن بنده مؤمن و بی‌گناه من راضی نشدی، زمینش را هم مصادره کردی و     <code class="page" rel="14,88"/> زن و فرزندش را گرسنه و محتاج و تهی دست ساختی؟ به عزت خودم سوگند که در آخرت انتقامش را از تو خواهم گرفت، و در دنیا هم سلطنت را از تو سلب خواهم نمود، و مملکتت را ویران و عزتت را مبدل به ذلت خواهم کرد، و گوشت همسرت را به خورد سگان خواهم داد، زیرا حلم من، تو را فریب داده. </p> <p>ادریس با رسالت خداوند به نزد آن شاه آمده و پیام خدای را در میان بزرگان در بارش به او رسانید، شاه او را از مجلس خود بیرون رانده به اشاره همسرش افرادی را فرستاد تا او را به قتل برسانند، بعضی از یاران ادریس از ماجرا مطلع شده، به او رساندند که از شهر خارج شده، مهاجرت کند، ادریس با بعضی از یارانش همان روز از شهر بیرون شدند، آن گاه در مناجات با پروردگارش از آنچه که از پادشاه دیده بود شکوه نمود، خدای تعالی در پاسخش وحی فرستاد که از شهر بیرون شو که به زودی وعده‌ای که دادم در باره شاه انفاذ می‌کنم، ادریس از خدا خواست تا علاوه بر انفاذ آنچه وعده داد، باران آسمان را هم تا روزی که او درخواست باران نماید از اهل شهر حبس کند، خدای تعالی این درخواست وی را نیز اجابت نمود، پس ادریس جریان را با یاران با ایمان خود در میان نهاد و دستور داد تا آنان نیز از شهر خارج گردند، یارانش که بیست نفر بودند هر یک به شهر و دیاری متفرق شدند، و داستان وحی ادریس و بیرون شدنش همه جا منتشر گشت، خود ادریس‌به غاری که در کوهی بلند قرار داشت پناهنده گشته، مشغول عبادت خدا و روزه شد، همه روزه فرشته‌ای برایش افطار می‌آورد، و خدا امر خود را در اهل آن شهر انفاذ نمود، پادشاه و همسرش را هلاک ساخت، چیزی نگذشت که پادشاه جباری دیگر جای او را گرفت، و بنا به دعای ادریس آسمان مدت بیست سال از باریدن بر اهل آن شهر هم چنان حبس شده بود، تا کار مردم به فلاکت و تیره روزی کشید، وقتی کارد به استخوانشان رسید بعضی به بعضی گفتند: این چوبها را از ناحیه نفرین ادریس می‌خوریم، و قطعا باران نخواهد آمد مگر اینکه او دعا کند ولی چه کنیم که نهانگاه او را نمی‌دانیم کجا است، چاره کار همین است که به سوی خدا بازگشت نموده و توبه کنیم، و درخواست باران کنیم زیرا او از ادریس به ما مهربانتر است. </p> <p>در این هنگام خدای تعالی به ادریس وحی فرستاد که مردم رو به توبه نهاده‌اند، و ناله‌ها سر داده و به استغفار و گریه و تضرع و زاری پرداخته‌اند، و من به ایشان ترحم کردم، ولی چون به تو وعده داده‌ام که باران برایشان نفرستم مگر به دعای تو اینک از من درخواست باران کن تا سیرابشان کنم، ادریس گفت: بار الها من چنین درخواستی نمی‌کنم. </p> <p>پس خدای عز و جل به آن فرشته‌ای که برایش طعام می‌برد وحی فرستاد که دیگر برای<code class="page" rel="14,89"/> ادریس طعام مبر، سه روز گرسنه ماند و گرسنگی از پایش در آورد، پس ندا کرد که بار الها رزق مرا از من حبس کردی با اینکه هنوز زنده‌ام و قبض روحم ننموده‌ای؟ خدای تعالی به او وحی فرستاد: از اینکه سه روز غذا به تو نرساندم جزع می‌کنی ولی از گرسنگی اهل قریه‌ات هیچ ناراحت نیستی با اینکه آن بی‌نوایان بیست سال است دچار قحطی هستند، تازه وقتی به تو می‌گویم دعا کن تا برایشان باران بفرستم از دعا هم بخل می‌ورزی اینک با گرسنگی ادبت کردم (تا بدانی چه مزه‌ای دارد) و حال باید از این غار و کوه پائین روی و به دنبال کار و کسب باشی، از این به بعد رزقت را به کار و کوشش خودت محول کردم. ادریس از کوه پایین آمده به دهی در آن نزدیکیها رسید، خانه‌ای دید که دود از آن بلند است، به عجله بدان سو رفت، زنی پیر و سالخورده یافت که دو قرص نان خود را روی ساج می‌پزد، ادریس گفت: ای زن قدری طعام به من بده که از گرسنگی از پای در آمدم، زن گفت: ای بنده خدا نفرین ادریس برای ما چیزی باقی نگذاشته تا به کسی انفاق کنیم و سوگند یاد کرد که غیر از این دو قرص هیچ چیز ندارم، اگر معاشی می‌طلبی از غیر اهل این ده بطلب. ادریس گفت: لا اقل مقداری به من طعام بده که بتوانم جانم را حفظ کنم و راه بروم تا به طلب معاش برخیزم، گفت این نان بیش از دو قرص نیست، یکی برای خودم است و یکی برای فرزندم، اگر سهم خودم را بدهم می‌میرم، و اگر سهم پسرم را بدهم او می‌میرد، و چیزی زاید بر آن هم نداریم، گفت فرزند تو صغیر است، نصف نان برای او بس است، و نصف دیگرش را به من بده، زن راضی شد و نصف قرص را به او داد. </p> <p>فرزند آن زن وقتی دید که ادریس سهم نان او را می‌خورد از شدت نگرانی افتاد و مرد، مادرش گفت: ای بنده خدا پسرم را از شدت جزع نسبت به قوت لا یموتش کشتی؟ گفت: مترس و نگران مباش که همین ساعت به اذن خدا زنده‌اش می‌کنم، آن گاه دو بازوی کودک را گرفت گفت: ای روح که از بدن او به امر خدا بیرون شده‌ای به اذن خدا برگرد که من ادریس پیغمبرم، روح کودک برگشت. </p> <p>مادر کودک وقتی کلام ادریس را شنید، و شنید که گفت: من ادریسم، و نیز دید که فرزندش زنده شده، فریاد زد که شهادت می‌دهم که تو ادریس پیغمبری، پس از خانه بیرون شده با بانگ هر چه بلندتر در ده فریاد زد: مژده مژده که فرج نزدیک شد، و ادریس به داخل قریه آمد، پس ادریس خود را به آن مکانی که پادشاه جبار زندگی می‌کرد و به صورت تلی خاک در آمده بود رسانید، در آنجا نشست و جمعی از اهل قریه گردش جمع شده التماس کردند و طلب ترحم نموده، درخواست کردند دعا کند تا باران بر آنان ببارد، گفت: دعا<code class="page" rel="14,90"/> نمی‌کنم تا آن پادشاه جبارتان حاضر شود با شما با پای برهنه حرکت کند، و از من درخواست دعا کند. </p> <p>این خبر به گوش آن جبار رسید، چهل نفر را فرستاد تا ادریس را نزد او ببرند، وقتی آمدند و تکلیف کردند که بیا با ما نزد جبار رویم، ادریس نفرین کرد و هر چهل نفر تا آخرین نفرشان مردند، جبار پانصد نفر را فرستاد، وقتی نزد ادریس آمده تکلیف رفتن نزد جبار کردند و التماس نمودند، ادریس کشته چهل نفر همکارانشان را نشانشان داده فرمود من نزد او نمی‌آیم و دعا برای باران هم نمی‌کنم تا اینکه او و همه اهل قریه پای برهنه نزد من آیند و از من درخواست دعا کنند. </p> <p>افراد نامبرده نزد آن جبار شده جریان را باز گفتند، و از او خواستند تا به این کار تن در دهد، شاه جبار با خانواده و اهل قریه‌اش با کمال خضوع و تذلل نزد ادریس آمده درخواست کردند تا از خدا بخواهد باران را بر آنان ببارد، در این هنگام ادریس درخواست باران کرد، پس ابری در آسمان برخاسته بر آنان سایه افکند، و شروع به رعد و برق نموده لحظه‌ای بعد رگباری زد که ترس غرق شدن پدید آمد، و مردم از خطر آب در فکر جان خود افتادند<span class="footnote" rel="1" title="تفسیر قمی، ج ۲، ص ۵۱">*</span>. </p> <p>و در کافی به سند خود از عبد اللَّه بن ابان از امام صادق (ع) نقل کرده که در حدیثی که در باره مسجد سهله است فرموده: مگر نمی‌دانی که آنجا جای خانه ادریس پیغمبر است که در آنجا مشغول خیاطی بوده<span class="footnote" rel="2" title="فروع کافی، ج ۳، ص ۲۵۷، ح ۲۶">*</span>. </p> <p>مؤلف: در میان اهل تاریخ و سیره نیز معروف است که ادریس (ع) اولین کسی بوده که با قلم خط نوشته، و اولین کسی بوده که خیاطت کرده است. </p> <p>و در تفسیر قمی می‌گوید: اگر ادریس را ادریس نامیده‌اند به خاطر کثرت دراست کتاب بوده است<span class="footnote" rel="3" title="تفسیر قمی، ج ۲، ص ۵۲">*</span>. </p> <p>مؤلف: در بعضی<span class="footnote" rel="4" title="تفسیر برهان، ج ۳، ص ۱۷ ح ۲">*</span> از روایات در معنای آیه‌ <span class="aya" rel="19_57" data-words="1-4">و رفعناهمکانا علیا</span> آمده که خدای تعالی بر فرشته‌ای از فرشتگان، غضب نمود، پس بال او را قطع نموده و در جزیره‌ای بیفکند، و این جزیره در وسط دریا قرار داشت، مدتها که خدا می‌داند چقدر بوده در آنجا ماند تا آنکه خدای تعالی ادریس را مبعوث نمود، فرشته نزد ادریس آمده درخواست کرد که از خدا مسئلت         <code class="page" rel="14,91"/> نماید تا از او راضی گردد و بالش را به او برگرداند، ادریس دعا کرد و خدا بالش را برگردانید و از او راضی شد. </p> <p>فرشته در تلافی احسان ادریس به او گفت: آیا حاجتی داری؟ گفت: بلی، دوست می‌دارم مرا به آسمان ببری تا ملک الموت را ببینم، چون هر وقت به یاد او می‌افتم زندگی بر من تلخ می‌شود، پس فرشته او را بر بال خود گرفته به آسمان چهارم آورد، در آنجا ملک الموت را دید که از تعجب سر خود را تکان می‌داد، ادریس بر وی سلام کرد، و پرسید چرا سر خود را تکان می‌دهی؟ گفت: خدای رب العزة مرا دستور داده بود تو را بین آسمان چهارم و پنجم قبض روح کنم، من عرضه داشتم: پروردگارا میان هر یک از آسمانها پانصد سال، و قطر هر آسمانی هم پانصد سال راه، فعلا فاصله میان من و ادریس چهار آسمان است، چگونه او خود را بدینجا می‌رساند، اینک می‌بینم که خودت آمدی، پس او را قبض روح نمود، این است معنای آیه‌ <span class="aya" rel="19_57" data-words="1-4">و رفعناه مکانا علیا</span>. </p> <p>مؤلف: این حدیث را علی بن ابراهیم قمی در تفسیر خود از پدرش، از ابی عمیر، از شخصی از امام صادق (ع) آورده<span class="footnote" rel="1" title="عرائس، ص ۴۲">*</span>. </p> <p>و در معنای آن کافی نیز از علی بن ابراهیم از پدرش، از عمرو بن عثمان، از مفضل بن صالح، از جابر، از ابو جعفر (ع)، از رسول خدا (ص) نقل کرده‌اند<span class="footnote" rel="2" title="عرائس، ص ۴۳">*</span>. </p> <p>و این دو روایت، و مخصوصا روایت دومی<span class="footnote" rel="3" title="به خاطر مفضل بن صالح که دروغگو و جعال حدیث بوده">*</span> با ضعف سندی که دارند، نمی‌شود مورد اعتماد قرار گیرند، چون با ظاهر کتاب که دلالت بر عصمت ملائکه و نزاهتشان از کذب و خطا دارد، مخالف می‌باشند. </p> <p>ثعلبی در کتاب عرائس از ابن عباس و دیگران روایتی آورده که خلاصه‌اش این است که: روزی ادریس در گرمای آفتاب راه‌پیمایی کرده و از حرارت آن آزار دید، با خود گفت: یک روز در حرارت آفتاب راه رفتم اینقدر ناراحتم کرد، پس آن کسی که آفتاب را حمل می‌کند و در هر یک روز پانصد سال راه می‌برد چه حالی دارد؟ پس دعا کرد که بار الها سنگینی آن را بر دوش آن ملک سبک گردان، و گرمایش را برایش تخفیف ده، خدا دعایش را مستجاب کرد، و آن ملک از خدای تعالی سبب را پرسید، و فهمید که این سبکی و تخفیف حرارت که در حمل او پیدا شده از دعای ادریس بوده است، پس از خدا خواست تا دیدار       <code class="page" rel="14,92"/> ادریس را به او روزی کند، و میان او و وی دوستی برقرار سازد، خدایش اجازه داد. </p> <p>پس ادریس همواره از او پرسش‌ها می‌کرد، از آن جمله یکی این بود که تو گفتی گرامی‌ترین فرشتگان نزد ملک الموت هستی، و بیش از سایرین نزد او مکان و منزلت داری، حال با چنین منزلتی نزد او برایم شفاعت کن تا اجل مرا تاخیر بیندازد تا بیش از پیش به شکر و عبادت خدا بپردازم، فرشته گفت: خداوند اجل هیچ کس را تاخیر نمی‌اندازد، ادریس گفت: بله، و لیکن این را بیشتر دوست دارم، گفت: بسیار خوب، من با او گفتگو می‌کنم، و قول می‌دهم که آنچه بتواند در باره یکی از بنی آدم انجام دهد در باره تو انجام دهد. </p> <p>پس فرشته ادریس را حمل کرده به آسمان برد، و در جایی که آفتاب طلوع می‌کند نهاد، و خودش نزد ملک الموت آمده و حاجت ادریس را به عرض رساند و شفاعتش کرد، ملک الموت گفت: من چنین اختیاری ندارم، ولی تنها این احسان را می‌توانم در حق او بکنم که اگر دوست بدارد بگویم چه وقت اجلش می‌رسد گفت بگو، پس ملک الموت به دفتر خود نگاهی کرده، گفت: اسم او فلان است، و به گمانم او هرگز نمی‌میرد، چون او را می‌بینم که در محل طلوع آفتاب می‌میرد، فرشته گفت: اتفاقا من او را در همانجا گذاشته و نزد تو آمده‌ام، ملک الموت گفت: پس برگرد که گمان نمی‌کنم او را زنده ببینی، زیرا به خدا سوگند چیزی از اجل او باقی نمانده، پس فرشته برگشت و او را مرده یافت<span class="footnote" rel="1" title="الدر المنثور، ج ۴، ص ۲۷۴">*</span>. </p> <p>این روایت را الدر المنثور نیز از ابن ابی شیبه و ابن ابی حاتم، از ابن عباس از کعب، روایت کرده، چیزی که هست در روایت کعب آمده: فرشته‌ای که بر ادریس در آمد همان فرشته‌ای بوده که همواره عمل ادریس را بالا می‌برده، و نیز در آن آمده که همه روزه از ادریس عملی بالا می‌برده که معادل عمل همه اهل زمین و معاصرین وی بوده است، و از این جهت از ادریس بسیار خوشش آمده از خدا درخواست اجازه کرد تا بر زمین وارد شود و با ادریس بنای رفاقت بگذارد، و پس از کسب اجازه بر او نازل شده و با او رفاقت کرد...<span class="footnote" rel="2" title="روح المعانی، ج ۱۶، ص ۱۰۴">*</span>. </p> <p>و ابن ابی حاتم به طریقی دیگر این روایت را از ابن عباس نقل کرده، و در آن آمده که ادریس در میان دو بال فرشته نامبرده از دنیا رفته است<span class="footnote" rel="3" title="الدر المنثور، ج ۴، ص ۲۷۴">*</span>. </p> <p>و نیز در الدر المنثور است که ابن منذر، از عمر مولای غفره، و او بدون ذکر سند از رسول خدا (ص) روایت کرده که از ادریس به تنهایی عمل و عبادتی بالا     <code class="page" rel="14,93"/> می‌رفته که معادل عمل همه مردم اهل عصرش بوده است، ملک الموت-فرشته مامور-از او خوشش آمد، از خدا اجازه خواست تا به زمین نازل شود و با او همنشین گردد خدای تعالی اجازه‌اش داد، پس فرشته و ادریس در زمین به سیر و گردش و عبادت خدا پرداختند، ادریس از عبادت رفیقش خوشش آمد چون دید که اصلا از عبادت خسته و کسل نمی‌شود، از او سببش را پرسید، و اصرار کرد، فرشته خود را معرفی کرد، معلوم شد که همان ملک الموت است، و چون از عبادت وی خوشش آمده از خدا خواسته است تا اجازه مصاحبت با وی را به او بدهد. </p> <p>ادریس وقتی فهمید رفیقش از جنس بشر نیست، بلکه ملک الموت است، سه حاجت درخواست کرد: اول اینکه ساعتی او را قبض روح کند و دوباره جانش را برگرداند، ملک الموت با کسب اجازه از خدای تعالی این کار را کرد، دوم اینکه او را به آسمان ببرد و آتش دوزخ را به او نشان دهد، ملک الموت این کار را نیز با کسب اجازه برایش انجام داد، سوم اینکه بهشت را به او نشان دهد، آن را نیز انجام داد، و وقتی که ادریس داخل بهشت شد و از میوه‌های آن خورد و از آبش آشامید، ملک الموت گفت حال بیا تا بیرون رویم همه حوائجت را بر آوردم، ادریس از بیرون شدن امتناع ورزید و به یکی از درختهای بهشتی چسبید که به هیچ وجه بیرون نمی‌آیم، و در مقام احتجاج گفت: مگر غیر این است که هر کسی باید مرگ را بچشد؟ من که چشیده‌ام، و مگر غیر از این است که هر کسی باید وارد جهنم شود، من که وارد آن نیز شده‌ام، و مگر غیر این است که هر کس وارد بهشت شود دیگر بیرون نمی‌آید؟ پس من بیرون نمی‌آیم، ملک الموت در جوابش عاجز گشت: خدای تعالی به ملک الموت فرمود: ادریس عاجزت کرد، پس متعرض او مشو، بگذار بماند، و به همین جهت ادریس در بهشت باقی ماند<span class="footnote" rel="1" title="مستدرک">*</span>. </p> <p>این روایت را عرائس نیز آورده، و آن را از وهب نقل کرده، و در آخر روایت او این اضافه آمده است: پس ادریس در آنجا زنده است، گاهی در آسمان چهارم خدای را بندگی می‌کند، و گاهی در بهشت به تنعم می‌پردازد<span class="footnote" rel="2" title="الدر المنثور، ج ۴، ص ۲۷۴">*</span>. </p> <p>و در مستدرک حاکم از سمره روایت می‌کند که گفت: ادریس مردی سفید روی، بلندقامت، تنومند، فراخ سینه، بدنش کم موی، سرش پر موی بود، و یکی از دو چشمش از     <code class="page" rel="14,94"/> دیگری درشت‌تر بود، و در سینه لکه سفیدی داشت که برص نبود، و چون خدای تعالی جور و عداوت مردم را دید و دید که از اوامرش سرپیچی می‌کنند، ادریس را به آسمان ششم برد، و اینکه در قرآن فرموده: <span class="aya" rel="19_57" data-words="1-4">و رفعناه مکانا علیا</span> اشاره به همین است<span class="footnote" rel="1" title="اخبار العلماء باخبار الحکماء">*</span>. </p> <p>مؤلف: هیچ نقاد با بصیرت شک نمی‌کند در اینکه این روایات از اسرائیلیاتی است که دست جعالان حدیث آن را در میان روایات ما وارد کرده است، برای اینکه با هیچ یک از موازین علمی و اصول مسلم دین سازگاری ندارد. </p> <p>3-ادریس (ع) <em>هرمس</em> نیز نام داشته، زیرا قفطی در کتاب اخبار العلماء باخبار الحکماء، در شرح حال ادریس می‌گوید: حکماء در محل ولادت و منشا و استاد ادریس قبل از نبوتش اختلاف کرده‌اند، فرقه‌ای گفته‌اند: در مصر به دنیا آمد، و او را <em>هرمس الهرامسه</em> نامیدند، و مولدش در <em>منف</em> بوده، و نیز گفته‌اند که: کلمه هرمس عربی ارمیس یونانی است، و ارمیس به زبان یونانی به معنای عطارد است. بعضی دیگر گفته‌اند: نام او به زبان یونانی طرمیس و به زبان عبری خنوخ بود که معرب آن اخنوخ شده، و خدای عز و جل او را در کتاب عربی مبینش ادریس نامیده. </p> <p>همین صاحب نظران گفته‌اند: نام معلمش غوثاذیمون بوده، بعضی گفته‌اند: اغثاذیمون مصری بوده، ولی نگفته‌اند که این شخص چکاره بوده است، فقط گفته‌اند: اغثاذیمون یکی از انبیای یونانیان و مصریان بود، و نیز او را اورین دوم خوانده‌اند، و ادریس نزد ایشان اورین سوم بوده، و معنای کلمه <em>غوثاذیمون</em> خوشبخت است، آن وقت گفته‌اند: هرمس از مصر بیرون گفته و همه زمین را گردش کرد و دوباره به مصر برگشت، و خداوند در مصر او را بالا برد، و در آن روز هشتاد و دو سال از عمرش گذشته بود. </p> <p>فرقه دیگری گفته‌اند که: ادریس در بابل به دنیا آمده و نشو و نما کرد، و او در اول عمرش‌از شیث بن آدم که جد جد پدرش بود درس گرفت، چون ادریس پسر یارد، و او پسر مهلائیل، و او پسر قینان، و او پسر انوش، و او پسر شیث است، شهرستانی گفته: اغثاذیمون همان شیث است. </p> <p>و چون ادریس بزرگ شد، خداوند او را به افتخار نبوت مفتخر ساخت، پس مفسدین از بنی آدم را از مخالفت با شریعت آدم و شیث نهی می‌کرد اندکی اطاعتش کردند اما بیشتر مردم مخالفتش نموده‌اند، پس تصمیم گرفت از میان آنان کوچ کند، آنان را که اطاعتش   <code class="page" rel="14,95"/> کرده بودند دستور داد آماده کوچ باشند، برایشان گران آمد که از وطن‌های خود چشم بپوشند، ناگزیر گفتند: اگر کوچ کنیم دیگر کجا مانند بابل نهری خواهیم یافت؟  (بابل به زبان سریانی به معنای نهر است) و گویا مقصودشان از نهر-بابل-دجله و فرات بوده، ادریس گفت: اگر برای خاطر خدا مهاجرت کنیم، خداوند نهری غیر آن روزیمان خواهد کرد. </p> <p>پس ادریس با ایشان بیرون شده و رفتند تا به این اقلیم که اقلیم بابلیونش می‌نامند رسیدند، پس رود نیل و دشتی خالی از سکنه را دیدند، ادریس کنار نیل ایستاده مشغول تسبیح خدا شد، و به جماعت خود گفت: بابلیون. </p> <p>و در معنای این گفته وی اختلاف کرده‌اند، بعضی گفته‌اند: یعنی چه نهر بزرگی است. بعضی دیگر گفته‌اند: یعنی نهری مانند نهر شما است، بعضی گفته‌اند: نهری پر برکت است. و بعضی دیگر گفته‌اند: کلمه <em>یون</em> در زبان سریانی معنای صیغه <em>افعل</em> در عربی را می‌دهد که به معنای برتر است، یعنی این نهر بزرگتر است و به همین مناسبت آن وادی و اقلیم در میان همه امت‌ها به نام بابلیون معروف شد، غیر از عرب که آن را مصر خوانده‌اند که منسوب است به مصر پسر حام، که بعد از واقعه طوفان نوح آنجا نزول کرد،  (و خدا به همه اینها داناتر است). </p> <p>ادریس و همراهانش در مصر رحل اقامت افکنده، خلایق را به معروف امر، و از منکرات نهی می‌کرد و به اطاعت خدای عز و جل دعوت می‌کرد، مردم زمان او با هفتاد و دو زبان حرف می‌زدند، و خداوند زبان همگی آنان را به وی تعلیم داده بود تا هر فرقه‌ای از ایشان را با زبان خودش تعلیم دهد، و علاوه بر اینها آداب و طریقه نقشه‌کشی برای شهر سازی را به ایشان بیاموخت، دانشجویان از هر ناحیه‌ای گردش جمع شدند، و به ایشان سیاست مدنیت بیاموخت و قواعد آن را برایشان مقرر فرمود، و هر فرقه‌ای از هر امتی که بودند به سرزمین خود برگشته و شهرهایی ساختند تا آنجا که در عهد وی و به وسیله شاگردان او، صد و هشتاد و هشت شهر ساخته شد، که از همه کوچکترش <em>رها</em> بود، و ادریس به آنان علوم را بیاموخت. </p> <p>و اولین کسی که حکمت را استخراج نموده و علم نجوم را به مردم یاد داد، ادریس بود، چون خدای عز و جل سر فلک و ترکیب آن، و نقطه‌های اجتماع کواکب را در آن فلک به او فهمانده بود، و نیز علم عدد سنین و حساب را به او داده بود، و اگر این نبود و ادریس در این علم فتح باب نمی‌کرد، هرگز خاطر بشر به این معنا خطور نمی‌کرد که در مقام سرشماری ستارگان بر آید. </p> <p>ادریس (ع) برای هر امتی در هر اقلیمی سنتی شایسته آن امت و آن اقلیم به<code class="page" rel="14,96"/> پا داشت، و زمین را به چهار قسمت تقسیم نموده برای هر قسمتی پادشاهی مقرر کرد تا به سیاست و اداره امور آنجا و آبادیش قیام نماید، و هر پادشاهی را مامور کرد تا اهل اقلیم خود را به شریعتی که بعدا اسم بعضی از آنها را می‌بریم ملزم سازد. </p> <p>اسماء آن پادشاهان که زمامدار زمین بودند بدین قرار بود: اول <em>ایلاوس</em> که به زبان عربی به معنای رحیم است، دوم <em>اوس</em> ، سوم <em>سقلبیوس</em> ، چهارم <em>اوس آمون</em> ، و بعضی گفته‌اند: ایلاوس آمون، بعضی دیگر نام او را یسیلوخس که همان آمون ملک باشد دانسته‌اند، این بود آن مقدار از کلام قفطی در کتاب اخبار العلماء باخبار الحکماء، که مورد حاجت ما بود<span class="footnote" rel="1" title="روح المعانی، ج ۱۶، ص ۱۰۴">*</span>. </p> <p>و این احادیث و اخبار، همه به ما قبل تاریخ منتهی می‌شود، و آن طور که باید نمی‌شود بدان اعتماد کرد، چیزی که هست همین که می‌بینیم نام او در عربی جیلا بعد جیل <em>جیل</em>  یک صنف از مردم اهل یک زمان) در میان فلاسفه و اهل علم زنده مانده و اسم او را به عظمت یاد می‌کنند و ساحتش را محترم شمرده و اصول هر علمی را منتهی به او می‌دانند، خود کشف می‌کند از اینکه او از قدیمی‌ترین پیشوایان علم بوده که نطفه و بذر علوم را در میان بشر پاشیده و افکار بشری را با استدلال و دقت در بحث، و جستجوی از معارف الهی آشنا ساخته‌اند، و یا آن جناب اولین مبتکر ایشان بوده است. </p> 
