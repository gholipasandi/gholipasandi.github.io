<h3 class="ayas">سوره هود آیه‌های ۶۱ تا ۶۸</h3><code class="section" rel="11_61-68"/><h3>ترجمه آیات</h3> <p> <span class="trans" rel="11_61">و بسوی (قوم) ثمود برادرشان صالح را فرستادیم او نیز به قوم خود گفت: ای مردم!خدا را بپرستید که جز او معبودی ندارید، او است که شما را از زمین (از مواد زمینی) ایجاد کرد و با تربیت تدریجی و هدایت فطری به کمالتان رسانید، تا با تصرف در زمین آن را قابل بهره‌برداری کنید، پس، از او آمرزش بخواهید<code class="page" rel="10,460"/> و سپس به سویش باز گردید که پروردگار من نزدیک و اجابت کننده (دعایتان) است.  «۶۱» </span><span class="trans" rel="11_62">گفتند: ای صالح!جامعه ما بیش از این به تو چشم امید دوخته بود (و انتظار این سخن را از تو نداشت) آخر چگونه ما را از پرستش خدایانی که پدران ما آنها را می‌پرستیدند نهی می‌کنی (با اینکه این دعوت تو، هم سنت جامعه و بنیان ملیت ما را منهدم می‌کند و هم) حجتی قانع کننده و یقین‌آور به همراه ندارد و ما هم چنان نسبت به درستی آن در شکی حیرت آوریم.  «۶۲» </span><span class="trans" rel="11_63">صالح گفت: ای مردم! (از در انصاف) به من خبر دهید در صورتی که پروردگارم حجتی به من داده و مرا مشمول رحمت خاصی از خود نموده باشد آیا اگر نافرمانیش کنم کیست که مرا در نجات از عقوبت او یاری نماید؟  (نه تنها کسی نیست، بلکه جلب رضایت شما با نافرمانی خدا) باعث زیادتر شدن خسران من خواهد بود.  «۶۳» </span><span class="trans" rel="11_64">و ای مردم این ماده شتر (که در اجابت درخواست شما مبنی بر اینکه معجزه‌ای بیاورم، از شکم کوه در آورده‌ام) آیت و معجزه‌ای برای شما است، بگذارید در زمین خدا بچرد، مبادا که مزاحم او شوید که (در این صورت) عذابی نزدیک، شما را می‌گیرد.  «۶۴» </span><span class="trans" rel="11_65">ولی قوم ثمود، آن حیوان را کشتند، صالح اعلام کرد که بیش از سه روز زنده نخواهید ماند، در این سه روز هر تمتعی که می‌خواهید ببرید که عذابی که در راه است قضایی است حتمی و غیر قابل تکذیب.  «۶۵» </span><span class="trans" rel="11_66">همین که امر (عذاب)، فرا رسید ما به رحمت خود صالح و گروندگان به وی را از عذاب و خواری آن روز نجات دادیم (آری) پروردگار تو (ای محمد) همان نیرومندی است که شکست نمی‌پذیرد.  «۶۶» </span><span class="trans" rel="11_67"> (بعد از سه روز) صیحه آسمانی، آنهایی را که ظلم کرده بودند بگرفت و همگی به صورت جسدهایی بی جان در آمدند.  «۶۷» </span><span class="trans" rel="11_68">تو گویی اصلا در این شهر ساکن نبودند، پس (مردم عالم بدانند) که قوم ثمود پروردگار خود را کفران کردند و آگاه باشند که فرمان دور باد (از رحمت خدا) قوم ثمود را بگرفت «۶۸» </span></p>               <h3>بیان آیات</h3> <p> این آیات کریمه داستان صالح پیغمبر (ع) و قوم او را که همان قوم ثمود بودند شرح می‌دهد و صالح (ع) سومین پیغمبری است که به دعوت توحید و علیه وثنیت قیام کرد و ثمود را به دین توحید خواند و در راه خدا آزارها و محنت‌ها دید تا آنکه سرانجام خدای عز و جل بین او و قومش این چنین حکم کرد که قومش را هلاک ساخته و او و مؤمنین به او را نجات دهد. </p> <p> <span class="aya" rel="11_61" data-words="1-15">و إلی ثمود أخاهم صالحا قال یا قوم اعبدوا الله ما لکم من إله غیره</span> بحث در معنا و تفسیر این آیه در آیه مشابه آن که در اول داستان هود آمده گذشت. <code class="page" rel="10,461"/> </p><h3> <span class="title" rel="11_61">معنای <em>انشاء</em> و <em>استعمار</em> در جمله: <span class="aya" rel="11_61" data-words="16-22">هو أنشأکم من الأرض و استعمرکم فیها</span> </span> </h3> <p>  هو أنشأکم من الأرض و استعمرکم فیها... <em> راغب گفته: کلمه</em> انشا به معنای ایجاد و تربیت چیزی است و بیشتر در جانداران  (که تربیت بیشتری لازم دارند) استعمال می‌شود، در قرآن کریم فرموده: <span class="aya" rel="67_23" data-words="2-10">هو الذی أنشأکم و جعل لکم السمع و الأبصار</span><span class="footnote" rel="1" title="مفردات راغب، ماده نشا">*</span>. </p> <p>و کلمه <em>عمارت</em>  (بر خلاف کلمه <em>خراب</em> که به معنای از اثر انداختن چیزی است)، به معنای آباد کردن چیزی است تا اثر مطلوب را دارا شود، مثلا می‌گویند: <em>عمر ارضه</em> یعنی فلانی زمین خود را آباد کرد، و مضارع آن <em>یعمر</em> و مصدرش <em>عمارة</em> است، قرآن کریم می‌فرماید: <span class="aya" rel="9_19" data-words="5-8">و عمارة المسجد الحرام</span> و گفته می‌شود: عمرته فهو معمور-من آن را آباد کردم پس معمور شد ، باز در قرآن کریم می‌خوانیم: <span class="aya" rel="30_9" data-words="21-25">و عمروها أکثر مما عمروها</span> - آنچه اینان زمین را آباد کردند پیشینیان بیش از اینها آباد کردند و نیز در قرآن کریم از مشتقات این ماده نام بیت المعمور را می‌خوانیم و وقتی گفته می‌شود: <em>اعمرته الارض</em> و همچنین اگر گفته شود: <em>استعمرته الارض</em> معنایش این است که من زمین را به دست فلانی سپردم تا آبادش کند، در این معنا نیز در قرآن کریم می‌خوانیم: <em>و استعمرکم فیها</em><span class="footnote" rel="2" title="مفردات راغب، ماده عمر">*</span>. </p> <p>پس بنا بر این، کلمه <em>عمارت</em> به معنای آن است که زمین را از حال طبیعیش برگردانی و وضعی به آن بدهی که بتوان آن فوایدی که مترقب از زمین است را استفاده کرد، مثلا خانه خراب و غیر قابل سکونت را طوری کنی که قابل سکونت شود و در مسجد طوری تحول ایجاد کنی که شایسته برای عبادت شود و زراعت را به نحوی متحول سازی که آماده کشت و زرع گردد و باغ را به صورتی در آوری که میوه بدهد و یا قابل تنزه و سیر و گشت گردد، و کلمه <em>استعمار</em> به معنای طلب عمارت است به این معنی که از انسانی بخواهی زمین را آباد کند بطوری که آماده بهره برداری شود، بهره‌ای که از آن زمین توقع می‌رود. </p> <p>و بنا بر آنچه گذشت معنای جمله‌ <span class="aya" rel="11_61" data-words="16-22">هو أنشأکم من الأرض و استعمرکم فیها</span> (با در نظر داشتن اینکه کلام افاده حصر می‌کند) این است که خدای تعالی آن کسی است که شما را از مواد زمینی این زمین ایجاد کرد، و یا به عبارتی دیگر بر روی مواد ارضی، این حقیقتی که نامش انسان است را ایجاد کرد و سپس به تکمیلش پرداخته، اندک اندک تربیتش کرد و در فطرتش انداخت تا در زمین تصرفاتی بکند و آن را به حالی در آورد که بتواند در زنده ماندن خود     <code class="page" rel="10,462"/> از آن سود ببرد و احتیاجات و نواقصی را که در زندگی خود به آن برمی‌خورد برطرف سازد، و خلاصه می‌خواهد بفرماید شما نه در هست شدنتان و نه در بقایتان هیچ احتیاجی به این بت‌ها ندارید تنها و تنها محتاج خدای تعالی هستید. </p> <h3> <span class="title" rel="11_61 11_62 11_63 11_64 11_65 11_66 11_67 11_68">استدلال برای عدم جواز عبادت غیر خدا به: وجود ارتباط بین خالق و خلق، نزدیک بودن خدا به انسان و نفی استقلال اسباب</span> </h3> <p> پس اینکه حضرت صالح (ع) به قوم خود گفت: <span class="aya" rel="11_61" data-words="16-22">هو أنشأکم من الأرض و استعمرکم فیها</span> در مقام تعلیل و بیان دلیلی است که آن جناب در دعوت خود به آن دلیل استدلال می‌کرده، دعوتش این بود که: <span class="aya" rel="11_61" data-words="7-15">یا قوم اعبدوا الله ما لکم من إله غیره</span> -شما خدا را بپرستید که بجز او هیچ معبودی ندارید و چون جمله مورد بحث استدلال بر این دعوت بوده، لذا جمله را با حرف عطف نیاورد، بلکه بدون حرف عطف و به اصطلاح بطور فصل آورده و فرمود: هو الذی... ، گویا شخصی پرسیده اینکه می‌گویی تنها خدا را عبادت کنیم دلیلش چیست؟ در پاسخ فرموده دلیلش این است که او است که شما را در زمین و از زمین ایجاد کرد و آبادی زمین را به دست شما سپرد. </p> <p>بیان این استدلال این است که مشرکین اگر بت‌ها را می‌پرستیدند بهانه‌شان این بود که خدای تعالی عظیم‌تر از آن است که فهم بشر به او احاطه پیدا کند و بلند مرتبه‌تر از آن است که عبادت بشر به او برسد و یا سؤال و درخواست انسان به درگاهش راه یابد و آدمی ناگزیر است بعضی از مخلوقات او را که نسبتا شرافتی دارد و خدای تعالی امر این عالم ارضی و تدبیر نظام جاری در آن را به او سپرده بپرستد و به درگاه آن مخلوق تقرب بجوید و نزد او تضرع و زاری کند تا او از ما راضی گشته، خیرات را بر ما نازل کند و بر ما خشم نگیرد و به این وسیله ما از شرور ایمن گردیم، و این اله در حقیقت شفیع ما به درگاه خدای تعالی است که معبود همه خدایان و رب همه ارباب است و برگشت همه امور به او است. </p> <p>بنا بر این کیش وثنیت بر این اساس استوار است که معتقدند هیچ رابطه‌ای بین خدای تعالی و انسانها وجود ندارد و رابطه خدای تعالی تنها با این موجودات شریف که مورد پرستش ما بوده و واسطه بین ما و خدای تعالی هستند برقرار است و این واسطه‌ها در کار خود یعنی در تاثیر بخشیدن و شفاعت کردن مستقل می‌باشند. </p> <p>ولی جناب صالح این پندار غلط را تخطئه کرده است چون وقتی بنا باشد خدای تعالی ما را ایجاد کرده و آبادی زمین را به دست ما سپرده باشد پس بین او و ما انسانها نزدیکترین رابطه وجود دارد و این اسبابی که‌خدای تعالی در این عالم نظام منظم و جاری کرده، هیچ یک از خود استقلال ندارد تا ما انسانها به آنها امید ببندیم و یا از خشم و شر آنها دلواپس باشیم. </p> <p>پس تنها کسی که واجب است امیدوار رضای او و ترسان از خشم او باشیم خدای<code class="page" rel="10,463"/> تعالی است، چون او است که انسان را آفریده و او است که مدبر امر انسان و امر هر چیز دیگر است پس اینکه جناب صالح (ع) فرمود: <span class="aya" rel="11_61" data-words="16-22">هو أنشأکم من الأرض و استعمرکم فیها</span> در مقام تعلیل گفتار سابق و استدلال بر آن از طریق اثبات ارتباط بین خدای تعالی و بین آدمیان و نیز نفی استقلال از اسباب است. </p> <p>و به همین جهت است که دنبال آن اضافه کرد: <span class="aya" rel="11_61" data-words="23-26">فاستغفروه ثم توبوا إلیه</span> و با آوردن حرف فاء بر سر جمله، نتیجه را متفرع بر آن استدلال کرد و معنای مجموع گفتارش این است که وقتی ثابت شد که خدای تعالی تنها معبودی است که بر شما واجب است او را بپرستید و غیر او را رها کنید چون تنها او خالق و مدبر امر حیات شما است پس باید که از خدا بخواهید شما را در نافرمانیها و بت‌پرستی‌هایتان بیامرزد و با ایمان آوردن به او و پرستیدن او بسوی او رجوع کنید که او نزدیک و پاسخگو است. </p> <p>در جمله مورد بحث که گفتیم تعلیل جمله قبل است نیز مساله طلب مغفرت را تعلیل کرده به اینکه <span class="aya" rel="11_61" data-words="27-30">إن ربی قریب مجیب</span> -چون پروردگار من نزدیک و پاسخگو است و این بدان جهت بوده که از استدلال مذکورش نتیجه گرفته که خدای تعالی قائم به امر خلقت آدمی و تربیت او و تدبیر امر حیات او است و هیچ سببی از اسباب دست‌اندرکار عالم استقلالی از خود ندارد بلکه خدای تعالی است که اسباب را به این سو، سوق می‌دهد و آن دیگری را از اینجا به جای دیگر روانه می‌کند، پس این خدای تعالی است که بین انسان و بین حوائجش و بین اسباب دخیل در آن حوایج حائل و واسطه است و وقتی اینطور باشد پس خود او به انسانها نزدیکتر از اسباب است و آن طور نیست که مشرکین پنداشته و خیال کرده‌اند که بین آدمی و خدای تعالی آن قدر فاصله هست که نه فهم آدمی او را درک می‌کند و نه عبادت آدمی و تقرب جستنش به او می‌رسد، پس وقتی او نزدیکتر از هر چیز به ما است قهرا پاسخگوی ما نیز همو خواهد بود و وقتی نزدیک به ما و پاسخگوی ما تنها خدای تعالی باشد و هیچ معبودی جز او نباشد قهرا بر ما واجب می‌شود که از او طلب مغفرت نموده، به سوی او باز گردیم. </p> <p><code class="aya" rel="11_62"/> <span class="aya" rel="11_62" data-words="1-16">قالوا یا صالح قد کنت فینا مرجوا قبل هذا أ تنهانا أن نعبد ما یعبد آباؤنا...</span> کلمه <em>رجاء</em> وقتی در مورد انسانی استعمال می‌شود و مثلا به کسی گفته می‌شود:  ما به تو امیدها داشتیم منظور ذات آن کس نیست بلکه منظور افعال و آثار وجودی او است، و وقتی عبارت فوق به کسی گفته می‌شود که جز آثار خیر و نافع از او انتظار نداشته باشند پس  <em>مرجو</em> بودن صالح در بین مردمش به این معنا است که او تا بوده دارای رشد عقلی و کمال<code class="page" rel="10,464"/> نفسانی و شخصیت خانوادگی بوده که همه امید داشته‌اند روزی از خیر او بهره‌مند شده و او منافعی برای آنها داشته باشد، و از جمله‌ <span class="aya" rel="11_62" data-words="5-6">کنت فینا</span> بر می‌آید که آن جناب مورد امید عموم مردم بوده است. </p> <p>پس اینکه گفتند: <span class="aya" rel="11_62" data-words="2-9">یا صالح قد کنت فینا مرجوا قبل هذا</span> معنایش این است که قوم ثمود از تو امید داشتند که از افراد صالح این قوم باشی و با خدمات خود به مجتمع ثمود سود رسانی و این امت را به راه ترقی و تعالی وادار سازی چون این قوم از تو نشانه‌های رشد و کمال مشاهده کرده بود ولی امروز به خاطر کج سلیقگی‌ای که کردی و به خاطر بدعتی که با دعوت خود نهادی از تو مایوس شد. </p> <p>و اینکه گفتند: <span class="aya" rel="11_62" data-words="10-16">أ تنهانا أن نعبد ما یعبد آباؤنا</span> پرسش و استفهامی بوده که از در انکار کرده‌اند و انگیزه‌شان از این پرسش انکاری، مذمت و ملامت آن حضرت بوده و این استفهام در مقام تعلیل جمله قبل است که حاصل هر دو جمله چنین می‌شود: علت مایوس شدن قوم ثمود از تو این است که تو این قوم را دعوت می‌کنی به توحید و نهی می‌کنی از اینکه سنتی از سنن قومیت خود را اقامه کنند، و (می‌گویی که) روشن‌ترین مظاهر ملیت خود را محو سازند با اینکه سنت بت‌پرستی از سنت‌های مقدس این مجتمع قومی ریشه‌دار بوده و اصلی ثابت دارند و دارای وحدت قومیت هستند آن هم قومیتی دارای اراده و استقامت در رأی. </p> <p>دلیل این استفاده‌ای که ما از آیه کردیم، جمله‌ <span class="aya" rel="11_62" data-words="10-16">أ تنهانا أن نعبد ما یعبد آباؤنا</span> است چون تعبیر می‌فهماند که پرستش بت در ثمود سنتی مستمر بوده و از نیاکان آن قوم به ارث مانده و اگر غیر این بود می‌گفته: أ تنهانا ما کان یعبد آباؤنا-آیا ما را نهی می‌کنی از اینکه چیزی را که پدران ما می‌پرستیدند بپرستیم ، که فرق بین این دو تعبیر از نظر معنا واضح است. </p> <p>و از همین جا روشن می‌گردد که بعضی<span class="footnote" rel="1" title="تفسیر المنار، ج ۱۲، ص ۱۲۲، تفسیر ابن کثیر، ج ۳، ص ۵۶۱">*</span> از مفسرین مانند صاحب المنار و دیگران مرتکب چه اشتباهی شده‌اند که جمله‌ <span class="aya" rel="11_62" data-words="12-16">أن نعبد ما یعبد آباؤنا</span> را به جمله ان نعبد ما کان یعبد آباؤنا تفسیر کرده‌اند با اینکه گفتیم بین این دو تعبیر فرق هست،  (چون جمله اول می‌فهماند که موجودین از ثمود و پدرانشان هر دو بت می‌پرستیدند و جمله دوم به خاطر لفظ  <em>کان</em> می‌فهماند که موجودین، آن مرام را نداشته‌اند بلکه می‌خواسته‌اند آغاز کنند که جناب صالح نهیشان کرده است). </p> <p>   <code class="page" rel="10,465"/> <span class="aya" rel="11_62" data-words="17-24">و إننا لفی شک مما تدعونا إلیه مریب</span> -این جمله، حجت دوم قوم ثمود در رد دعوت صالح (ع) است، حجت اولشان مضمون صدر آیه بود و حاصلش این بود که دعوت به رها کردن بت‌پرستی بدعتی است زشت که باعث می‌شود سنت دیرینه قوم ثمود به دست فراموشی سپرده شود و در نتیجه بنیان ملیت این قوم منهدم گشته و یاد و تاریخشان از بین برود، و به همین جهت بر ما نسل حاضر لازم است که این دعوت را رد نموده، از سنت آباء و اجدادی خود دفاع کنیم، و حجت دومشان این است که تو برای اثبات حقانیت دعوتت هیچ حجت روشنی نیاورده‌ای تا شک ما را مبدل به یقین کند در نتیجه ما هم چنان در باره دعوتی که می‌کنی در شکیم و با وجود این شک، نمی‌توانیم دعوتت را بپذیریم. </p> <p>کلمه ارابه به معنای اتهام و سوء ظن است، وقتی گفته می‌شود: <em>رابنی منه کذا</em> و یا  <em>أرابنی منه کذا</em> معنایش این است که فلان جریان مرا در باره فلان کس به شک و سوء ظن انداخته و باعث شده که من او را در گفته‌هایش متهم بدانم. </p> <h3> <span class="title" rel="11_61 11_62 11_63 11_64 11_65 11_66 11_67 11_68">قومیت پرستی و ملیت گرایی، و ادعای شک و تردید داشتن، دو حجت قوم ثمود، در رد دعوت جناب صالح (ع) </span> </h3> <p> <code class="aya" rel="11_63"/> <span class="aya" rel="11_63" data-words="1-15">قال یا قوم أ رأیتم إن کنت علی بینة من ربی و آتانی منه رحمة...</span> <span class="phrase">منظور از <em rel="fa_11_63_7-7" data-sentence="9:168">بینه</em> ، آیتی معجزه‌آسا است و مراد از <em>رحمت</em> نبوت است و چون ما در تفسیر نظیر این آیه که در همین سوره در داستان نوح آمده بود بحث کرده‌ایم لذا دیگر آن را تکرار نمی‌کنیم.</span> </p> <h3> <span class="title" rel="11_63">جواب صالح (ع) به دلائل قوم خود و معنای جمله: <span class="aya" rel="11_63" data-words="22-25">فما تزیدوننی غیر تخسیر</span> </span> </h3> <p> <span class="aya" rel="11_63" data-words="16-21">فمن ینصرنی من الله إن عصیته</span> <span class="phrase">-این جمله جواب شرط یعنی جمله <em rel="fa_11_63_4-5" data-sentence="29:425">ان کنت</em> است و حاصل معنای آن شرط و این جواب این است که شما به من بگویید که اگر من از ناحیه خدای تعالی به آیتی معجزه‌آسا مؤید باشم که از صحت دعوتم خبر دهد و نیز اگر خدای تعالی رحمت و نعمت رسالت را به من ارزانی داشته و مرا مامور تبلیغ آن رسالت کرده باشد و با این حال من امر او را عصیان ورزم و شما را در خواسته‌ای که دارید اطاعت کنم و با شما در آنچه از من می‌خواهید که همان ترک دعوت باشد موافقت کنم چه کسی مرا از عذاب خدا نجات می‌دهد؟ !</span> و بنا بر این، در جمله مورد بحث از هر دو حجت قوم ثمود جواب داده شده و عذر جناب صالح را در آن ملامتی که از وی می‌کردند موجه ساخته است. </p> <p> <span class="aya" rel="11_63" data-words="22-25">فما تزیدوننی غیر تخسیر</span> -این جمله به دلیل حرف <em>فاء</em> که در آغاز آن آمده تفریعی است بر جمله قبلی که در مقام ابطال دو دلیل مشرکین و موجه ساختن مخالفت جناب صالح (ع) و قیامش به امر دعوت بر سنتی غیر سنت ملی آنان بود و با در نظر گرفتن اینکه این جمله تفریع بر آن است معنای مجموع دو جمله این می‌شود که با پاسخ دندان‌شکنی<code class="page" rel="10,466"/> که به شما دادم هر چه بیشتر بر ترک دعوتم و برگشتن به مرام شما و ملحق شدن به شما اصرار بورزید بیشتر در خسارت و زیان من اصرار ورزیده‌اید. </p> <p>این آن معنایی است که به نظر ما رسیده ولی بعضی<span class="footnote" rel="1" title="تفسیر کشاف، ج ۲، ص ۴۰۸">*</span> گفته‌اند: مراد صالح  (ع) این بوده که گفتار شما که گفتید: <span class="aya" rel="11_62" data-words="10-16">أ تنهانا أن نعبد ما یعبد آباؤنا</span> در من چیزی اضافه نمی‌کند جز اینکه شما را زیانکارتر بدانم. بعضی<span class="footnote" rel="2" title="تفسیر المنار، ج ۱۲، ص ۱۲۳">*</span> دیگر گفته‌اند: معنایش این است که شما در من چیزی اضافه نمی‌کنید مگر بصیرتم در خسارت شما. ولی وجه اول موجه‌تر است. </p> <p><code class="aya" rel="11_64"/> <span class="aya" rel="11_64" data-words="1-20">و یا قوم هذه ناقة الله لکم آیة فذروها تأکل فی أرض الله و لا تمسوها بسوء فیأخذکم عذاب قریب</span> <span class="phrase">در این آیه شریفه کلمه <em rel="fa_11_64_4-4" data-sentence="22:677">ناقة</em> به کلمه جلاله <em>اللَّه</em> اضافه شده و این اضافه، اضافه ملکی و به معنای آن نیست که خدا ماده شتر دارد بلکه اضافه تشریفی است، نظیر اضافه در  <em>بیت اللَّه</em> و <em>کتاب اللَّه</em> ، و این ناقه آیتی بوده معجزه برای نبوت صالح (ع) که خدای تعالی به وسیله این آیت، نبوت آن جناب را تایید کرده و این معجزه را به درخواست قوم ثمود از شکم صخره کوه بیرون آورد، صالح بعد از اظهار این معجزه به قوم ثمود فرمود: این ناقه باید آزادانه در زمین خدا بچرد ، و آنها را تحذیر کرد و زنهار داد از اینکه آن حیوان را به نحوی اذیت کنند، مثلا آن را بزنند و یا زخمی کنند و یا بکشند، و به ایشان خبر داد که اگر چنین کنند عذابی نزدیک و بی مهلت آنان را خواهد گرفت، -معنای آیه مورد بحث همین بود که گفتیم-.</span> </p> <h3> <span class="title" rel="11_61 11_62 11_63 11_64 11_65 11_66 11_67 11_68">کشتن ناقه صالح (ع) و نزول عذاب بر قوم ثمود</span> </h3> <p> <code class="aya" rel="11_65"/> <span class="aya" rel="11_65" data-words="1-11">فعقروها فقال تمتعوا فی دارکم ثلاثة أیام ذلک وعد غیر مکذوب</span>  <em>عقر ناقه</em> به معنای نحر آن است و کلمه <em>نحر</em> و <em>عقر</em> به معنای طریقه خاصی است که به آن طریقه شتر را سر می‌برند (یعنی پای حیوان را بسته رو به قبله می‌نشانند و سپس با کارد رگ گردنش را قطع می‌کنند و چون سست شد سرش را می‌برند) و کلمه <em>دار</em> به معنای آن محلی است که انسان آن را بنا می‌کند و در آن ساکن می‌شود و خود و خانواده‌اش را منزل و ماوا می‌دهد و مراد از آن در اینجا این معنا نیست، بلکه منظور شهری است که قوم ثمود در آن سکونت داشتند و اگر شهر در اینجا دار (خانه) نامیده شده، بدین مناسبت بوده که شهر نیز مانند خانه، اهل خود را در خود جمع می‌کند. و بعضی<span class="footnote" rel="3" title="تفسیر فخر رازی، ج ۱۸، ص ۲۰">*</span> از مفسرین این کلمه را به معنای دنیا گرفته‌اند، ولی این معنا بعید است. </p> <p>       <code class="page" rel="10,467"/> و مراد از اینکه فرمود: <span class="aya" rel="11_65" data-words="3-5">تمتعوا فی دارکم</span> -در شهر خود تمتع کنید عیش و تنعم در حیات و زندگی دنیا است، چون خود حیات دنیا متاع است، یعنی مایه تمتع است. ممکن هم هست منظور تمتع از خود حیات نباشد بلکه کامگیری از انواع نعمت‌هایی باشد که در شهر برای خود فراهم کرده بودند از قبیل پارکها و مناظر زیبا و اثاثیه قیمتی و خوراکی‌ها و نوشیدنی‌های لذیذ و آزادی و افسار گسیختگی در پیروی هواهای نفسانی. </p> <p>جمله‌ <span class="aya" rel="11_65" data-words="8-11">ذلک وعد غیر مکذوب</span> اشاره است به جمله تمتعوا... و <span class="aya" rel="11_65" data-words="9-11">وعد غیر مکذوب</span> بیان آن تمتع است. </p> <p><code class="aya" rel="11_66"/> <span class="aya" rel="11_66" data-words="1-5">فلما جاء أمرنا نجینا صالحا...</span> تفسیر قسمتی از این آیه یعنی جمله‌ <span class="aya" rel="11_66" data-words="1-11">فلماجاء أمرنا نجینا صالحا و الذین آمنوا معه برحمة منا</span> در نظیر همین آیه در داستان هود (ع) گذشت. </p> <p>و اما قسمت دیگرش که می‌فرماید: <span class="aya" rel="11_66" data-words="12-15">و من خزی یومئذ</span> معطوف است بر جمله‌ای که حذف شده و تقدیر کلام: نجیناهم من العذاب و من خزی یومئذ <em>است، و کلمه</em> خزی به معنای عیبی است که رسواییش برملا گردد و مرتکب آن از فاش کردن کار خود احساس شرم کند. ممکن هم هست تقدیر کلام چنین باشد: و نجیناهم من القوم و من خزی یومئذ-ما صالح و گروندگان او را از شر آن قوم و از رسوایی امروز نجات دادیم ، همانطور که از همسر فرعون نقل کرده که گفت: <span class="aya" rel="66_11" data-words="24-28">و نجنی من القوم الظالمین</span><span class="footnote" rel="1" title="پروردگارا مرا از شر قوم ستمکار نجات بده سوره تحریم، آیه ۱۱&quot;">*</span>. </p> <p>و جمله‌ <span class="aya" rel="11_66" data-words="16-20">إن ربک هو القوی العزیز</span> در موضع تعلیل است برای مضمون صدر آیه و در این جمله التفاتی از تکلم مع الغیر در نجینا-نجات دادیم به غیبت به کار رفته است، در آن جمله خدای تعالی به عنوان متکلم آمده بود و در این جمله غایب به حساب آمده، و در نظیر این آیه در آخر داستان هود نیز این التفات به کار رفته بود آنجا که می‌فرمود: <span class="aya" rel="11_60" data-words="10-14">ألا إن عادا کفروا ربهم</span> و در آن، خدای تعالی غایب فرض شده، با اینکه در دو آیه قبلش متکلم به حساب آمده بود و وجه این التفات این است که خدای تعالی غایب فرض بشود، تا صفات ربوبیتش ذکر شود و به خلق بفهماند که از زی عبودیت خارجند و به ربوبیت پروردگار کفر ورزیده و نعمت‌های او را کفران کرده‌اند. </p> <p><code class="aya" rel="11_67"/> <span class="aya" rel="11_67" data-words="1-9">و أخذ الذین ظلموا الصیحة فأصبحوا فی دیارهم جاثمین</span> <span class="phrase">کلمه <em rel="fa_11_67_9-9" data-sentence="5:161">جاثمین</em> جمع اسم فاعل از مصدر <em>جثوم</em> است بر وزن جلوس، و جثوم به   <code class="page" rel="10,468"/> معنای برو افتادن بر زمین است، و بقیه الفاظ آیه روشن است.</span> </p> <p><code class="aya" rel="11_68"/> <span class="aya" rel="11_68" data-words="1-4">کأن لم یغنوا فیها</span> وقتی <span class="phrase">گفته می‌شود: فلان غنی بالمکان معنایش این است که فلانی در فلان مقام اقامت گزید و ضمیر در کلمه <em>فیها</em> به کلمه <em rel="fa_11_67_8-8" data-sentence="115:141">دیار</em> بر می‌گردد و معنای آیه این است که صیحه آسمانی ستمکاران را گرفت و آن چنان در دیارشان به رو در افتادند که گویی اصلا در آن مکان اقامتی نداشتند.</span> </p> <p> <span class="aya" rel="11_68" data-words="5-12">ألا إن ثمود کفروا ربهم ألا بعدا لثمود</span> این دو جمله تلخیصی است برای داستانی که قبلا بطور مفصل شرح داده شده، جمله اول خلاصه سرانجام امر ثمود و دعوت صالح (ع) است و جمله دوم خلاصه‌ای از کیفر خدای تعالی، کیفری که با آن قوم ثمود را مجازات نمود، و نظیر این دو تلخیص در آخر داستان هود (ع) نیز گذشت. </p> <h3>بحث روایتی‌ <span class="title" rel="11_68 11_61 11_62 11_63 11_64 11_65 11_66 11_67"> (روایتی در باره داستان ناقه صالح و کشتن آن و هلاکت قوم ثمود) </span> </h3> <p> در کافی با ذکر سند از ابی بصیر روایت کرده که گفت: من به امام صادق  (ع) عرضه داشتم: آیه شریفه‌ <span class="aya" rel="54_23-24" data-words="1-15">کذبت ثمود بالنذر، فقالوا أ بشرا منا واحدا نتبعه إنا إذا لفی ضلال و سعر</span> به کجای داستان ثمود نظر دارد؟ فرمود: این آیه راجع به این است که قوم ثمود، صالح (ع) را تکذیب کردند و خدای تعالی هرگز هیچ قومی را هلاک نکرد مگر بعد از آنکه قبل از آن پیغمبرانی برای آنان مبعوث نمود و حجت را به وسیله احتجاج آن رسولان بر آن قوم تمام نمود. </p> <p>قوم ثمود نیز از این سنت مستثناء نبودند، خدای عز و جل حضرت صالح (ع) را بر آنان مبعوث کرد و این قوم دعوتش را اجابت نکرده بر او شوریدند و گفتند: ما ابدا به تو ایمان نمی‌آوریم‌مگر بعد از آنکه از شکم این صخره، ماده شتری حامله بر ایمان در آوری، و به قسمتی از کوه و یا به صخره‌ای که صماء بود (سنگ بسیار سخت) اشاره کردند، جناب صالح  (ع) نیز بر طبق خواسته آنها معجزه‌ای کرد و ماده شتر آبستنی را از آن صخره بیرون آورد. </p> <p>خدای تعالی سپس به صالح وحی فرستاد که به قوم ثمود بگو: خدای تعالی آب محل را بین شما و این ناقه تقسیم کرد، یک روز شما از آن بنوشید و روز دیگر این ناقه را رها کنید تا از آن استفاده کند، و روزی که نوبت ناقه بود آن حیوان آب را می‌نوشید و بلا فاصله به صورت شیر<code class="page" rel="10,469"/> تحویل می‌داد و هیچ صغیر و کبیری نمی‌ماند که در آن روز از شیر آن ننوشد و چون شب تمام می‌شد صبح کنار آن آب می‌رفتند و آن روز را از آن آب استفاده می‌کردند و شتر هیچ از آن نمی‌نوشید مدتی-که خدا مقدار آن را می‌داند-بدین منوال گذراندند. </p> <p>و بار دیگر سر به طغیان برداشته، دشمنی با خدا را آغاز کردند، نزد یکدیگر می‌شدند که بیایید این ناقه را بکشیم و چهار پایش را قطع کنیم تا از شر او راحت بشویم، چون ما حاضر نیستیم آب محل یک روز مال او باشد و یک روز از آن ما، آن گاه گفتند: کیست که کشتن او را به گردن بگیرد و هر چه دوست دارد مزد دریافت کند؟ مردی احمر (سرخ روی) و اشقر  (مو خرمایی) و ازرق (کبود چشم) که از زنا متولد شده و کسی پدری برایش نمی‌شناخت به نام  <em>قدار</em> که شقیی از اشقیاء بود و در نزد قوم ثمود معروف به شقاوت و شئامت بود، داوطلب شد این کار را انجام دهد، مردم هم مزدی برایش معین کردند. </p> <p>همین که ماده شتر متوجه آب شد، <em>قدار</em> مهلتش داد تا آبش را بنوشد، حیوان بعد از آنکه سیراب شد و برگشت <em>قدار</em> که در سر راهش کمین کرده بود برخاست و شمشیرش را به جانب آن ناقه فرود آورد ولی کارگر نیفتاد، بار دیگر فرود آورد و او را به قتل رساند، ناقه به پهلو به زمین افتاد و بچه‌اش فرار کرد و به بالای کوه رفت و سر خود را به سوی آسمان بلند کرد و سه بار فریاد بر آورد. </p> <p>قوم ثمود از ماجرا خبردار شدند همه سلاحها را برگرفتند و کسی از آن قوم نماند که ضربتی به آن حیوان نزند و آن گاه گوشت او را بین خود تقسیم کردند و هیچ صغیر و کبیری از آنان نماند که از گوشت آن حیوان نخورده باشد. </p> <p>صالح چون این را دید به سوی آنان رفت و گفت: ای مردم!انگیزه شما در این کار چه بود و چرا چنین کردید و چرا امر پروردگارتان را عصیان نمودید؟ آن گاه خدای تعالی به وی وحی کرد که قوم تو طغیان کردند و از در ستمکاری ناقه‌ای را که خدای تعالی به سوی آنان مبعوث کرده بود تا حجتی علیه آنان باشد، کشتند با اینکه آن حیوان هیچ ضرری به حال آنان نداشت و در مقابل، عظیم‌ترین منفعت را داشت، به آنان بگو که من عذابی به سوی آنان خواهم فرستاد و سه روز بیشتر مهلت ندارند اگر توبه کردند و به سوی من بازگشتند من توبه آنان را می‌پذیرم و از رسیدن عذاب جلوگیری می‌کنم و اگر هم چنان به طغیان خود ادامه دهند و توبه نکنند و به سوی من باز نگردند عذابم را در روز سوم خواهم فرستاد. </p> <p>صالح نزد آنان آمد و فرمود: ای قوم!من از طرف پروردگارتان پیامی برایتان آورده‌ام، پروردگارتان می‌گوید، اگر از طغیان و عصیان خود توبه کنید و به سوی من بازگشته، از من طلب<code class="page" rel="10,470"/> مغفرت کنید شما را می‌آمرزم و من نیز به رحمت خود به سوی شما برمی‌گردم و توبه شما را می‌پذیرم، همین که صالح این پیام را رساندعکس العملی زشت‌تر از قبل از خود نشان داده و سخنانی خبیث‌تر و ناهنجارتر از آنچه تا کنون می‌گفتند به زبان آوردند، گفتند: <span class="aya" rel="7_77" data-words="10-18">یا صالح ائتنا بما تعدنا إن کنت من المرسلین</span>. </p> <p>صالح فرمود: شما فردا صبح رویتان زرد می‌شود و روز دوم سرخ می‌گردد و روز سوم سیاه می‌شود، و همین طور شد، در اول فردای آن روز رخساره‌ها زرد شد، نزد یکدیگر شده و گفتند که اینک آنچه صالح گفته بود تحقق یافت، طاغیان قوم گفتند: ما به هیچ وجه به سخنان صالح گوش نمی‌دهیم و آن را قبول نمی‌کنیم هر چند که آن بلایی که او را از پیش خبر داده عظیم باشد، روز دوم صورتهایشان گلگون شد باز نزد یکدیگر رفته و گفتند که ای مردم، آنچه صالح گفته بود فرا رسید!این بار نیز سرکشان قوم گفتند: اگر همه ما هلاک شویم حاضر نیستیم سخنان صالح را پذیرفته، دست از خدایان خود برداریم، خدایانی که پدران ما آنها را می‌پرستیدند. در نتیجه توبه نکردند و از کفر و عصیان برنگشتند به ناچار همین که روز سوم فرا رسید چهره‌هایشان سیاه شد باز نزد یکدیگر شدند و گفتند: ای مردم!عذابی که صالح گفته بود فرا رسید و دارد شما را می‌گیرد، سرکشان قوم گفتند: آری آنچه صالح گفته بود ما را فرا گرفت. </p> <p>نیمه شب، جبرئیل به سراغشان آمد و نهیبی بر آنان زد که از آن نهیب و صدا پرده گوشهایشان پاره شد و دلهایشان چاک و جگرهایشان متورم شد و چون یقین کرده بودند که عذاب نازل خواهد شد در آن سه روز کفن و حنوط خود را به تن کرده بودند و چیزی نگذشت که همه آنان در یک لحظه و در یک چشم برهم زدن هلاک شدند، چه صغیرشان و چه کبیرشان حتی چهارپایان و گوسفندانشان مردند و خدای تعالی آنچه جاندار در آن قوم بود هلاک کرد و فردای آن شب در خانه‌ها و بسترها مرده بودند، خدای تعالی آتشی با صیحه‌ای از آسمان نازل کرد تا همه را سوزانید<span class="footnote" rel="1" title="فروع کافی، ج ۸، ص ۱۶۲ و ۱۶۳، برهان، ج ۲، ص ۲۲۵ و ۲۲۶">*</span>، این بود سرگذشت قوم ثمود. </p> <p>مؤلف: نباید در این حدیث به خاطر اینکه مشتمل بر اموری خارق العاده است از قبیل اینکه همه جمعیت از شیر ناقه مزبور می‌نوشیدند و اینکه همه آن جمعیت روز به روز رنگ رخسارشان تغییر می‌کرد اشکال کرد، برای اینکه اصل پیدایش آن ناقه به صورت اعجاز بوده و قرآن عزیز به معجزه بودن آن تصریح کرده و نیز فرموده که: آب محل در یک روز اختصاص به آن حیوان داشته و روز دیگر مردم از آب استفاده می‌کردند و وقتی اصل یک پدیده‌ای عنوان معجزه   <code class="page" rel="10,471"/> داشته باشد دیگر جا ندارد که در فروعات و جزئیات آن اشکال کرد. </p> <p>و اما اینکه حدیث، صیحه و نهیب را از جبرئیل دانسته منافات با دلیلی ندارد که گفته است: صیحه آسمانی بوده که با صدای خود آنها را کشته و با آتش خود سوزانده، برای اینکه هیچ مانعی نیست از اینکه حادثه‌ای از حوادث خارق العاده عالم و یا حادثه جاری بر عالم را به فرشته‌ای روحانی نسبت داد با اینکه فرشته در مجرای صدور آن حادثه قرار داشته، هم چنان که سایر حوادث عالم از قبیل مرگ و زندگی و رزق و امثال آن نیز به فرشتگانی که در آن امور دخالت دارند نسبت داده می‌شود. </p> <p>و اینکه امام صادق (ع) فرمود: قوم ثمود در این سه روزه کفن و حنوط خود را پوشیده بودند، گویا خواسته است بطور کنایه بفرماید که: آماده مرگ شده بودند. </p> <p>در بعضی<span class="footnote" rel="1" title="تفسیر برهان، ج ۲، ص ۲۲۵">*</span> از روایات در باره خصوصیات ناقه صالح آمده که آن قدر درشت هیکل بود که فاصله بین دو پهلویش یک میل بوده.  (و میل به گفته صاحب المنجد مقدار معینی ندارد، بعضی آن را به یک چشم انداز معنا کرده‌اند و بعضی به چهار هزار ذراع که حدود دو کیلومتر می‌شود) و همین مطلب از اموری است که روایت را ضعیف و موهون می‌کند البته نه برای اینکه چنین چیزی ممتنع الوقوع است-چون این محذور قابل دفع است و ممکن است در دفع آن گفته شود: حیوانی که اصل پیدایشش به معجزه بوده، خصوصیاتش نیز معجزه است-بلکه از این جهت که (در خود روایات آمده که مردم از شیر آن می‌نوشیدند و حیوانی که بین دو پهلویش دو کیلومتر فاصله باشد باید ارتفاع شکم و پستانش به سه کیلومتر برسد) چنین حیوانی با در نظر گرفتن تناسب اعضایش باید بلندی کوهانش از زمین شش کیلومتر باشد و با این حال دیگر نمی‌توان تصور کرد که کسی بتواند او را با شمشیر به قتل برساند، درست است که حیوان به معجزه پدید آمده ولی قاتل آن دیگر بطور قطع صاحب معجزه نبوده، بله با همه این احوال جمله  لها شرب یوم و لکم شرب یوم-یک روز آب محل از آن شتر و یک روز برای شما خالی از اشاره و بلکه خالی از دلالت بر این معنا نیست که ناقه مزبور جثه‌ای بسیار بزرگ داشته است. </p> <h3>گفتاری در داستان صالح (ع) در چند فصل</h3> <h3>1-ثمود، قوم صالح (ع): </h3> <p>ثمود قومی از عرب اصیل بوده‌اند که در سرزمین   <code class="page" rel="10,472"/> <em>وادی القری</em> بین مدینه و شام زندگی می‌کردند و این قوم از اقوام بشر ما قبل تاریخند و تاریخ جز اندکی چیزی از زندگی این قوم را ضبط نکرده و گذشت قرنها باعث شده که اثری از تمدن آنها بر جای نماند بنا بر این دیگر به هیچ سخنی که در باره این قوم گفته شود اعتماد نیست. </p> <p>آنچه کتاب خدا از اخبار این قوم شرح داده این است که اینها قومی از عرب بوده‌اند، و ما این معنا را از نام پیامبرشان صالح (ع) که کلمه‌ای است عربی استفاده می‌کنیم و از آیه 61 سوره هود بر می‌آید که آن جناب از همان قوم بوده، پس معلوم می‌شود اینها مردمی عرب بوده‌اند که نام مردی از آنان صالح بوده و این قوم بعد از قوم عاد پدید آمده و تمدنی داشته‌اند که زمین را آباد می‌کردند و در زمین هموار قصرها و در شکم کوه‌ها خانه‌هایی ایمن می‌ساختند<span class="footnote" rel="1" title="سوره اعراف، آیه ۷۴">*</span> و یکی از مشاغل آنان زراعت بوده، یعنی چشمه‌هایی به راه انداخته و نخلستانها و باغها و کشتزارها پدید آوردند.<span class="footnote" rel="2" title="سوره شعراء، آیه ۱۴۸">*</span> قوم ثمود طبق سنت قبائل زندگی می‌کردند که پیر مردان و بزرگتران، در قبیله حکم می‌راندند و در شهری که جناب صالح (ع) در آنجا مبعوث شد هفت طایفه بودند که کارشان فساد در زمین بود و هیچ کار شایسته‌ای نداشتند.<span class="footnote" rel="3" title="سوره نمل، آیه ۴۸">*</span> و در آخر، در زمین طغیان کرده، بت‌ها پرستیدند و طغیان و سرکشی را از حد گذراندند. </p> <h3>2-بعثت صالح (ع): </h3> <p>بعد از آنکه قوم ثمود پروردگار خود را فراموش کرد و در فساد کاری خود از حد گذشت، خدای عز و جل حضرت صالح پیغمبر (ع) را به سوی آنان مبعوث کرد و آن جناب از خاندانی آبرومند و صاحب افتخار و معروف به عقل و کفایت بود،<span class="footnote" rel="4" title="سوره هود، آیه ۶۲-سوره نمل، آیه ۴۹">*</span> قوم خود را به دین توحید و به ترک بت‌پرستی دعوت کرد و آنان را همی خواند تا در مجتمع خود به عدل و احسان رفتار کنند و در زمین علو و گردنکشی نکنند و اسراف و طغیان نورزند، و در آخر آنان را به عذاب الهی تهدید کرد.<span class="footnote" rel="5" title="با استفاده از سوره‌های هود، شعراء، شمس و سوره‌های دیگر">*</span> صالح (ع) هم چنان به امر دعوت قیام می‌نمود و مردم را به حکمت و موعظه حسنه نصیحت می‌کرد و در برابر آزار و اذیت آنان در راه خدا صبر می‌نمود تا شاید دست از لجبازی برداشته، ایمان بیاورند ولی به جز جماعتی اندک از مستضعفین قوم، کسی ایمان           <code class="page" rel="10,473"/> نیاورد،<span class="footnote" rel="1" title="سوره اعراف، آیه ۷۵">*</span> طاغیان مستکبر و عامه مردم که همیشه دنباله‌رو طغیانند هم چنان بر کفر و عناد خود اصرار ورزیدند و مؤمنین به صالح را خوار شمردند و جناب صالح را به سفاهت و جادوگری متهم ساختند.<span class="footnote" rel="2" title="سوره اعراف، آیه ۶۶-سوره شعراء، آیه ۱۵۳-سوره نمل، آیه ۴۷">*</span> و از آن جناب دلیل و شاهدی بر نبوتش خواسته و گفتند: آیتی معجزه بیاور تا شاهدی بر صدق گفتارت در ادعای رسالتت باشد، و از پیش خود این معجزه را پیشنهاد کردند که صالح برای آنان از شکم صخره سختی که در کوه بود ماده شتری بیرون بیاورد صالح (ع) نیز این کار را کرد و ناقه مطابق آنچه آنها خواسته بودند از شکم کوه بیرون آمد و به آنان فرمود: خدای تعالی شما را امر فرموده که از آب چشمه، خود یک روز استفاده کنید و یک روز دیگر را به این ناقه اختصاص دهید تا آن حیوان از آن چشمه بنوشد، در حقیقت یک روز در میان برای شما باشد و یک روز در میان برای ناقه، و نیز دستور داده او را آزاد بگذارید تا در زمین خدا هر جور که می‌خواهد بچرد و زنهار که به او آسیب برسانید که اگر چنین کنید عذابی دردناک و نزدیک شما را خواهد گرفت<span class="footnote" rel="3" title="سوره اعراف، آیه ۷۲-سوره هود، آیه ۶۴-سوره شعراء، آیه ۱۵۶">*</span>. </p> <p>دعوت صالح و انکار ثمود مدتی ادامه یافت تا آنکه قوم ثمود طغیان را به این حد رساندند که نقشه کشتن ناقه را طرح کرده و شقی‌ترین فرد خود را وادار کردند تا آن ناقه را به قتل برساند و به صالح گفتند: حالا اگر از راستگویان هستی آن عذابی که ما را به آن تهدید می‌کردی بیاور، صالح در پاسخشان فرمود: تنها سه روز مهلت دارید که در خانه‌هایتان از زندگی برخوردار باشید و این وعده‌ای است که تکذیب پذیر نیست<span class="footnote" rel="4" title="سوره هود، آیه ۶۵">*</span>. </p> <p>بعد از این تهدید مردم شهر و قبائل آن نقشه از بین بردن صالح (ع) را طرح کردند و در بین خود سوگندها خوردند که ما شب هنگام، بر سر او و خانواده‌اش می‌تازیم و همه را به قتل می‌رسانیم و آن گاه به صاحب خون او می‌گوییم ما هیچ اطلاعی از ماجرای کشته شدن او و خانواده‌اش نداریم و ما به یقین راستگویانیم. آری این نقشه را طرح کردند و خدای تعالی نیز نقشه‌ای داشت که آنها از آن خبر نداشتند،<span class="footnote" rel="5" title="سوره نمل، آیه ۵۰">*</span> چیزی نگذشت که صاعقه آنان را گرفت در حالی           <code class="page" rel="10,474"/> که آمدنش را تماشا می‌کردند.<span class="footnote" rel="1" title="سوره ذاریات، آیه ۴۴">*</span> و همچنین رجفه (زلزله بسیار شدید) و صاعقه‌ای آمد و قوم ثمود در خانه‌هایشان هلاک شدند، پس از آن، حضرت صالح روی از آنان برتافت و به آن جسدهای بی جان خطاب کرد که ای قوم!چقدر به شما گفتم دست از این بتها بردارید و چند بار رسالت پروردگارم را به شما ابلاغ نموده در باره شما خیرخواهی کردم و لیکن شما خیرخواهان خود را دوست نمی‌داشتید<span class="footnote" rel="2" title="سوره اعراف، آیه ۷۹-سوره هود، آیه ۶۷">*</span>. و خدای تعالی صالح و آنهایی که ایمان آورده و از عذاب خدا پروا داشتند را نجات داد<span class="footnote" rel="3" title="سوره حم سجده، آیه ۱۸">*</span> و بعد از آنکه همه از بین رفتند منادی الهی ندا در داد: <span class="aya" rel="11_68" data-words="5-12">ألا إن ثمود کفروا ربهم ألا بعدا لثمود</span> -آگاه باشید که قوم ثمود به پروردگارشان کفر ورزیدند و از رحمت خدا دور گشتند . </p> <h3>3-شخصیت صالح (ع): </h3> <p>در کتاب تورات حاضر از این پیامبر صالح هیچ نامی به میان نیامده و آن جناب از میان قوم ثمود سومین پیغمبری است که نامشان در قرآن آمده که به امر الهی قیام نموده و به طرفداری از توحید و علیه وثنیت نهضت کردند و خدای تعالی نام آن جناب را بعد از نوح و هود آورده و او را به همان ثنائی که انبیاء و رسولان خود را می‌ستاید ستوده است و او را برگزیده و مانند سایر انبیاء (ع) بر عالمیان برتری داده است. </p> 
