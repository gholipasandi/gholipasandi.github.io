<h3 class="ayas">سوره النساء آیه‌های ۳۲ تا ۳۵</h3><code class="section" rel="4_32-35"/><h3>ترجمه آیات</h3> <p> <span class="trans" rel="4_32">نسبت به آنچه شما ندارید و خدا به دیگران مرحمت فرموده تمنا مکنید، -و نگویید ای کاش من نیز مثل فلان شخص فلان نعمت را می‌داشتم، -زیرا این خدا است که-به مقتضای حکمتش-بعضی را بر بعضی برتری داده، هر کسی چه مرد و چه زن بهرمندیش از کار و کسبی است که دارد، -اگر درخواستی دارید از خدا بخواهید، فضل او را بخواهید، که او به همه چیز دانا است.  «۳۲» </span><span class="trans" rel="4_33"><code class="page" rel="4,532"/> و برای هر انسانی وارثانی قرار دادیم، تا از آنچه پدران و مادران و خویشاوندان به جای می‌گذارند ارث ببرند، و اما افرادی که-وارث و خویشاوند شما نیستند، ولی شما، با آنان دست پیمان ازدواج داده‌اید، باید بهره‌شان را بدهید، که خدا بر همه چیز گواه است.  «۳۳» </span><span class="trans" rel="4_34">مردان بر زنان قیمومت و سرپرستی دارند، به خاطر اینکه خدا بعضی را بر بعضی برتری داده، و به خاطر این که مردان از مال خود نفقه زنان و مهریه آنان را می‌دهند، پس زنان صالح و شایسته باید فرمانبر شوهران در کام‌گیری و تمتعات جنسی و حافظ ناموس و منافع و آبروی آنان در غیابشان باشند، همانطور که خدا منافع آنان را حفظ فرموده، و زنانی را که بیم دارید نافرمانیتان کنند، نخست اندرز دهید، اگر به اطاعت در نیامدند، با آنها قهر کنید، و در بستر خود راه ندهید، و اگر این نیز مؤثر نشد بزنیدشان اگر به اطاعت در آمدند دیگر برای ادامه زدنشان بهانه‌جویی مکنید، و به خاطر علوی که خدا به شما داده مغرور نشوید، که دارنده علو و بزرگی خدا است.  «۳۴» </span><span class="trans" rel="4_35">و اگر ترسیدید کار به جدایی بکشد، داوری از خانواده مرد و داوری از خانواده زن بفرستید، که اگر بنای آن دو به اصلاح باشد خدای تعالی بینشان را توافق پدید می‌آورد، که خدا همواره دانایی با خبر است «۳۵» </span></p>       <h3>بیان آیات</h3> <p> این آیات مربوط به آیات گذشته‌ای است، که متعرض احکام ارث و احکام نکاح بود در این آیات آن احکام را تاکید می‌کند و بعضی از احکام کلی را هم نتیجه می‌گیرد، احکامی که پاره‌ای از خللهایی که در معاشرت بین مردان و زنان رخ می‌دهد را، اصلاح می‌کند. </p> <p> <span class="aya" rel="4_32" data-words="1-10">و لا تتمنوا ما فضل الله به بعضکم علی بعض</span>. </p> <p>کلمه (تمنی) که فعل نهی (لا تتمنوا) از آن گرفته شده، به معنای این است که انسان بگوید ای کاش فلان جریان فلان جور پیش می‌آمد،  (و یا فلان چیز را می‌داشتم)، و اگر چنین گفتاری را تمنا بنامند ظاهرا از باب نامگذاری و توصیف لفظ به صفت معنا است، چون تمنا و آرزو کار زبان نیست، بلکه کار دل است، دل وقتی به چیزی که آن را دوست می‌دارد ولی دست یافتن به آن را دشوار و یا غیر ممکن می‌بیند، حالت آرزو در آن پیدا می‌شود، حال چه این که صاحب این دل آرزویش را به زبان نیز جاری بکند و یا نکند. </p> <p>و از ظاهر آیه بر می‌آید که می‌خواهد از آرزویی خاص نهی کند، و آن آرزوی داشتن برتریهایی است که در بین مردم ثابت است، برتریهایی که ناشی می‌شود از تفاوت‌هایی که بین اصناف انسانها است، بعضی از صنف مردانند و به همین خاطر برتریهایی دارند، بعضی از<code class="page" rel="4,533"/> صنف زنانند آنها نیز به ملاک زن بودن یک برتریهای دیگری دارند، می‌خواهد بفرماید سزاوار است از دل بستن و اظهار علاقه به کسی که فضلی دارد صرفنظر کنید، به خدا علاقه بورزید، و از او درخواست فضل کنید. </p> <p>با این بیان گفت که مراد از فضل (برتری) همانطور که گفتیم برتریهایی است که خدا به هر یک از دو طایفه مرد و زن داده، احکامی در خصوص مردان تشریع کرده و احکامی دیگر در خصوص زنان،  (آن می‌گوید ای کاش من زن بودم این می‌گوید ای کاش من مرد بودم) چون هر یک از این دو طایفه احکامی بنفع خود دارد، مثلا سهم الارث مرد بیشتر از سهم الارث زن است، و این برای مردان مزیتی است و در عوض زنان مزیتی دیگر بر مردان دارند و آن این است که خرجشان به عهده خودشان نیست بلکه به عهده مردان است، علاوه بر این که در ازدواج مردان باید پول و مهریه بدهند، و زنان مهریه می‌گیرند. </p> <h3> <span class="title" rel="4_32 4_33 4_34 4_35">نهی از آرزوی داشتن آنچه خدا به دیگران تفضل فرموده، ارشادی است</span> </h3> <p> پس نهی در آیه نهی از آرزوی داشتن این گونه مزیت‌ها است، و بدین جهت نهی فرموده که به این وسیله فساد را از ریشه بر کند، چون این مزیت‌ها اموری است که نفس بشر به آنها علاقمند است، زیرا خدای تعالی ریشه علاقمندی به آنها و به دنبالش سعی و کوشش برای به دست آوردن آن را در دلها نهاده‌، تا خانه دنیا به این وسیله آباد شود، به همین جهت در برخورد با این مزایا نخست آرزوی داشتن آنها در دل پیدا می‌شود، و وقتی این آرزو تکرار شد مبدل به حسادتی نهفته چون آتشی زیر خاکستر می‌گردد، و باز در اثر تعقیب کردن همه روزه، اندک اندک این آتش از زیر خاکستر بیرون آمده، از قلب به مقام عمل خارجی سرایت می‌کند، و با در نظر گرفتن اینکه این حسد خاص یک نفر و دو نفر نیست،  (زیرا همه مردم دل دارند)، اگر حسد همه دلها به هم منضم شود، بلوایی راه می‌افتد که زمین را پر از فساد نموده، حرث و نسل را تباه می‌سازد. </p> <p>از اینجا روشن می‌شود که نهی از تمنا، در حقیقت یک نهی ارشادی است که مصلحت آن به حفظ آن احکام تشریع شده عاید می‌گردد، نه اینکه نهیی مولوی باشد. </p> <p>و اگر فضل را به فعل خدای سبحان نسبت داده و اینطور تعبیر کرده: <span class="aya" rel="4_32" data-words="8-10">بعضکم علی بعض</span> برای این بوده که از یک سو صفت خضوع در برابر امر خدای را بیدار کند، و بفرماید: شما که به خدای تعالی ایمان دارید این برتریها را خدایتان در بینتان قرار داده،  (و او هر کاری را به مصلحت شما می‌کند)، و از سوی دیگر غریزه حب و علاقه را که در برخورد با فرد برتر به هیجان آمده تنبه دهد، به این که فرد برتر بعضی از خود تو است، و از تو جدا نیست (و حسادت ورزیدن تو نسبت به او به این می‌ماند که دست نسبت به بینایی چشم حسد بورزد، و در صدد بر<code class="page" rel="4,534"/> آید تخم چشم را از کاسه در آورد، با اینکه بینایی چشم بینایی دست نیز هست). </p> <h3> <span class="title" rel="4_32 4_33 4_34 4_35">موقعیت طبیعی هر یک از زن و مرد و اعمال هر یک از آنها موجب اختصاص هر یک به چیزی است</span> </h3> <p> <span class="aya" rel="4_32" data-words="11-19">للرجال نصیب مما اکتسبوا، و للنساء نصیب مما اکتسبن</span> راغب اصفهانی<span class="footnote" rel="1" title="مفردات راغب ص ۴۳۰">*</span> یادآور شده که کلمه (اکتساب) در بدست آوردن فایده‌ای استعمال می‌شود که انسان خودش از آن استفاده کند، و معنای کلمه (کسب) از معنای اکتساب عمومی تر است، هم آن را شامل می‌شود و هم آنچه را که برای غیر بدست می‌آورد، بیانی که ما در باره تمنا مورد بحث داشتیم نتیجه می‌دهد که این جمله همان نهی سابق یعنی نهی از تمنا را بیان می‌کند، و به منزله تعلیلی برای آن است، می‌فرماید: آن چنان آرزو که گفتیم در دل راه مدهید، برای این که هر مزیتی مخصوص صاحب آن مزیت است، اگر مثلا مرد دارای مزیت ارث دو برابر است، به خاطر نفسیتی است که خاص او است، و خلاصه به خاطر این است که مرد خلق شده، و یا به خاطر اعمالی است که بدن او انجام می‌دهد، مردان اگر می‌توانند مثلا چهار زن بگیرند، و زنان نمی‌توانند بیش از یک شوهر داشته باشند، برای این است که مردان در مجتمع بشری موقعیتی دارند، که اقتضای چنین مزیتی دارد، و زنان آن موقعیت را ندارند، و اگر در ارث دو برابر زنان ارث می‌برند، باز به همین جهت است، و همچنین زنان اگر نصف سهم مردان ارث می‌برند، در عوض خرج زندگیشان به عهده مردان است، و در امر ازدواج، زنان مخصوص شده‌اند به گرفتن مهر و مردان نباید مهریه بگیرند به خاطر موقعیت خاصی است که زنان دارند. </p> <p>این از نظر موقعیت خلقتی زن و مرد، از نظر اعمال بدنی نیز چنین است، اگر مرد و یا زن از راه عمل چیزی به دست می‌آورد خاص خود او است، و خدای تعالی نمی‌خواهد به بندگان خود ستم کند. </p> <p>از اینجا روشن می‌شود که مراد از اکتساب در آیه نوعی حیازت و اختصاص دادن به خویش است، اعم از این که این اختصاص دادن به وسیله عمل اختیاری باشد، نظیر اکتساب از راه صنعت، و یا حرفه و یا به غیر عمل اختیاری، لیکن بالآخره منتهی شود به صفتی که داشتن آن صفت باعث این اختصاص شده باشد، مانند مرد بودن مرد، و زن بودن زن. </p> <p>پیشوایان علم لغت، هر چند که در باره دو واژه کسب و اکتساب گفته‌اند که هر دو مختصند بدان جایی که عمل‌ به اختیار آدمی انجام شود، هم چنان که واژه طلب و امثال آن مختص به این گونه موارد است، لیکن این تفاوت را بین دو واژه گذاشته‌اند که در کلمه   <code class="page" rel="4,535"/> (کسب) معنای جمع کردن خوابیده، و بسیار می‌شود که کلمه (اکتساب) در امور غیر اختیاری استعمال می‌شود، مثلا می‌گویند (فلانی با خوشگلی خود شهرت اکتساب می‌کند، و از این قبیل تعبیرات)، و در آیه مورد بحث بعضی از مفسرین اکتساب را به همین معنا تفسیر کرده‌اند ولی به نظر ما اگر در آیه این معنا را می‌دهد، از باب استعمال حقیقی نیست، بلکه مجازی و از باب تشبیه و استعاره است. </p> <p>و اما این که مراد از اکتساب در آیه شریفه آن چیزی باشد که آدمی با عمل خود به دست آورد، و در نتیجه معنای آیه چنین شود، آرزو مکنید آنچه را که مردم با صنعت و یا حرفه‌ای که دارند به دست آورده‌اند، چون مردان از آنچه با عمل خود به دست می‌آورند نصیب دارند، و زنان نیز از آنچه با کار خود به دست می‌آورند بهرمند هستند. </p> <p>این معنا هر چند که فی نفسه معنایی درست است، لیکن باعث می‌شود که دایره معنای آیه تنگ شود، و از این گذشته رابطه‌اش با آیات ارث و نکاح قطع گردد. </p> <p>و به هر حال پس معنای آیه بنا بر بیانی که کردیم این می‌شود:  (آرزو مکنید که شما نیز آن برتریها و مزایای مالی و غیر مالی که دیگران دارند و خدای تعالی یکی از دو طایفه شما مردان و زنان را به آن اختصاص داده به شما نیز بدهد، و خلاصه مردان آرزو نکنند ای کاش مزایای زنان را می‌داشتند، و زنان نیز آرزو نکنند ای کاش مزایای مردان را می‌داشتند) برای این که این فضیلت بدون جهت به صاحبان آن داده نشده، یا صاحب فضیلت آن را با نفسیت اجتماعی خود به دست آورده، و یا با عمل اختیاریش یعنی تجارت و امثال آن، و معلوم است که هر کس هر چیز را کسب کند از آن بهره‌ای خواهد داشت، و هر کس هر بهره‌ای دارد به خاطر اکتسابی است که کرده. <span class="aya" rel="4_32" data-words="20-24">و سئلوا الله من فضله...</span> غالبا انعام و احسانی که شخص منعم به دیگری می‌کند از چیزهایی است که در زندگی او زیادی است و به همین جهت از انعام تعبیر می‌شود به (فضل-زیادی)، و از آنجایی که در جملات قبل خدای تعالی مردم را از این که چشم به فضل و زیادی‌هایی که دیگران دارند بدوزند نهی فرمود، و از سوی دیگر از آنجایی که زیاده طلبی و داشتن مزایای زندگی، و بلکه یگانه بودن در داشتن آن، و یا بگو از همه بیشتر داشتن و تقدم بر سایرین یکی از فطریات بشر است، و هیچ لحظه‌ای از آن منصرف نیست، بدین جهت در جمله مورد بحث مردم را متوجه فضل خود کرد، و دستور داد روی از آنچه در دست مردم است بدانچه در درگاه او است بگردانند، و از فضل او درخواست کنند، چون همه فضل‌ها به دست او است آن افرادی هم که<code class="page" rel="4,536"/> فضلی و یا فضلهایی دارند، خدا به آنان داده، پس همو می‌تواند به شما نیز بدهد، و شما نیز از دیگران و حتی از آنهایی که آرزوی برتری‌هایشان را داشتید برتر شوید. </p> <p>خدای تعالی نام این فضل را نبرده و آن را مبهم گذاشته، نفرموده از خدای تعالی کدام فضل او را سؤال کنید، بلکه با آوردن لفظ (من-از) فرموده: از فضل او درخواست کنید، و </p><h3> <span class="title" rel="4_32">دو فائده‌ای که جمله <span class="aya" rel="4_32" data-words="20-24">و سئلوا الله من فضله</span> افاده می‌کند</span> </h3> <p> سربسته گفتن این سخن دو فایده داده، اول این که ادب دعا و درخواست بنده از خدای تعالی را به بندگان آموخته چون انسانی که جاهل به خیر و شر واقعی خویش است، اگر بخواهد از پروردگارش که عالم به حقیقت حال او است، و حقیقت حال آنچه برای خلقش نافع است را می‌داند، و بر هر چیز توانا است، چیزی درخواست کند جا دارد تنها خیر خود را از او بخواهد و انگشت روی مصداق خیر مگذارد، و سخن به درازا نکشاند، و راه رسیدن به آن را معین نکند، زیرا بسیار دیده‌ایم که شخصی نسبت به یک حاجت از حوایج خاصه‌ای از قبیل مال یا فرزند یا جاه و منزلت یا بهبودی و عافیت‌ بی طاقت شده و در به دست آوردن محبوبش دست به دعا برداشته، و هر وقت دعا می‌کند جز بر آمدن آن حاجتش چیزی نخواسته ولی همین که دعایش مستجاب و حاجتش داده شده آن وقت معلومش گشته که هلاکت و خسرانش در همان بوده. </p> <p>فایده دوم اینکه اشاره کند به اینکه واجب است خواسته آدمی چیزی نباشد که با حکمت الهیه منافات داشته باشد، حکمتی که در تکوین به کار برده، و یا در تشریع، پس باید از آن فضل که به دیگران اختصاص داده، در خواست نکنند چون اگر فرضا مردان فضلی را که خدا به زنان داده بخواهند، یا زنان فضل مخصوص مردان را بخواهند، و خدای تعالی هم به ایشان بدهد، حکمتش باطل و احکام و قوانینی که به مقتضای حکمت تشریع فرموده فاسد می‌شود،  (دقت فرمایید). </p> <p>پس سزاوار این است که انسان وقتی از خدای تعالی حاجتی را می‌خواهد (که سینه‌اش از نداشتن آن به تنگ آمده) از خزینه غیب خدا بخواهد، نه اینکه از دارندگان آن بگیرد، و به او بدهد، و وقتی هم از خزینه غیب او می‌خواهد رعایت ادب را نموده خدای تعالی را علم نیاموزد، زیرا خدا عالم به حال او است، و می‌داند که راه رسیدن به حاجتش چیست، پس باید اینطور درخواست کند: که پروردگارا حاجت مرا به آن مقدار و آن طریقی که خودت می‌دانی خیر من در آن است بر آورده بفرما. </p> <p>و اما اینکه در آخر آیه فرمود: <span class="aya" rel="4_32" data-words="25-30">إن الله کان بکل شیء علیما</span> برای این بود که نهی در اول آیه را تعلیل نموده، بفهماند اگر گفتیم شما آنچه را که خدای تعالی به دیگران داده تمنا نکنید، علتش این است که خدای تعالی به همه چیز دانا است، و راه مصلحت هر کسی را می‌داند، و<code class="page" rel="4,537"/> در حکم خود خطا نمی‌کند. </p> <h3>گفتار در یک حقیقت قرآنی‌ <span class="title" rel="4_32 4_33 4_34 4_35"> (اختلاف‌های طبقات مختلف مردم و طریق صحیح حل آنها) </span> </h3> <p> اختلاف قریحه‌ها و استعدادها در به دست آوردن مزایای زندگی در افراد انسان چیزی است که بالآخره به ریشه‌هایی طبیعی و تکوینی منتهی می‌شود، چیزی نیست که بتوان دگرگونش ساخت، و یا از تاثیر آن اختلاف در اختلاف درجات زندگی جلوگیری نمود، و مجتمعات بشری از آنجا که تاریخ نشان می‌دهد تا به امروز که ما زندگی می‌کنیم دارای این اختلاف بوده است. </p> <p>آری تا بوده چنین بوده، افراد قوی انسانها، افراد ناتوان را برده خود می‌کردند و در راه خواسته‌های خود و هوا و هوسهایشان بدون هیچ قید و شرطی به خدمت خود می‌گرفتند، و افراد ضعیف هم چاره‌ای به جز اطاعت دستورات آنان نداشته، جز اجابت آنان در آنچه تمایل نشان می‌دادند و می‌خواستند راه به جایی نمی‌بردند، لیکن (به جای هر عکس العمل) دلهای خود را از غیظ و کینه نسبت به اقویا پر می‌کردند، و در صدد به دست آوردن فرصت روز را به شب می‌رساندند، بشر همیشه طبق سنت کهن می‌زیسته، سنتی که همه جا به روی کار آمدن رژیم شاهی و امپراطوری می‌انجامیده است. </p> <p>تا وقتی که بشر میدان را برای نهضت علیه این سنت پیر، باز دیده اینجا و آنجای روی زمین یکی پس از دیگری نهضت نموده، این بنای شوم را از پی ویران کرده، و طبقه زورگو و متصدیان حکومت را وادار نمود، تا در چهار چوب قوانینی که برای اصلاح حال جامعه و سعادت او وضع شده حکومت کنند، در نتیجه حکومت اراده فردی-آن هم اراده جزافی و سیطره سنن استبدادی به حسب ظاهر رخت بر بست‌، و اختلاف طبقات مردم و انقسامشان به دو قسم مالکی که حاکم مطلق العنان باشد و مملوکی محکوم که زمام اختیارش به دست حاکم باشد از بین رفت، ولی متاسفانه این شجره فاسد از میان بشر ریشه کن نشد، بلکه در جایی دیگر و به شکلی دیگر غیر شکل سابقش رو به رشد گذاشت، و این بار نیز همان نتیجه سوء و میوه تلخ را بار آورد، و آن عبارت بود از تاثیری که اختلاف ثروت یعنی متراکم شدن نزد بعضی و ته کشیدن نزد بعضی دیگر در صفات این دو طبقه گذاشت. آری وقتی فاصله میان این دو طبقه زیاد شد طبقه ثروتمند نمی‌تواند از این که با ثروتش خواست خود را در همه شؤون حیات مجتمع نفوذ دهد خود داری کند، و از سوی دیگر طبقه فقیر هم چاره‌ای جز این نداشت که علیه<code class="page" rel="4,538"/> طبقه ثروتمند قیام کند و در برابر ظلم او به ایستد. </p> <p>نتیجه این برخورد آن شد که سنت سومی متولد شود: به نام شیوعیت و نظام اشتراکی سنتی که می‌گوید: همه چیز مال همه کس، و مالکیت شخصی و سرمایه داری به کلی ملغی، و هر فردی از مجتمع می‌تواند بدانچه با دست خود و به وسیله کمالاتی که در نفس خود دارد کسب کرده برخوردار شود تا به این وسیله اختلاف در ثروت و دارایی به کلی از بین برود. </p> <p>این مسلک نیز وجوهی از فساد را به بار آورد، فسادهایی که هرگز در روش سرمایه‌داری از آن خبری نبود، از آن جمله است بطلان حریت فرد و سلب اختیار از او، که معلوم است طبع بشر مخالف با آن خواهد بود، و در حقیقت این سنت با خلقت بشر در افتاده، و خود را آماده کرد تا علی رغم طبیعت بشر، خود را بر بشر تحمیل کند، و یا بگو با خلقت بشر بستیزد. </p> <p>تازه همه آن فسادهایی هم که در سرمایه‌داری وجود داشت به حال خود باقی ماند، چون طبیعت بشر چنین است که وقتی دست و دلش به کاری باز شود که در آن کار برای خود امتیازی و تقدمی سراغ داشته باشد، و امید تقدم و افتخار بر دیگران است که او را به سوی کاری سوق می‌دهد، و اگر بنا باشد که هیچ کس بر هیچ کس امتیاز نداشته باشد هیچ کس با علاقه رنج کار را به خود هموار نمی‌سازد، و معلوم است که با بطلان کار و کوشش بشریت به هلاکت می‌افتد. </p> <p>بدین جهت شیوعی‌ها دیدند چاره‌ای جز قانونی دانستن امتیازات ندارند، و در این که چه کنند که هم امتیاز باشد و هم اختلاف ثروت نباشد، فکرشان به اینجا کشید که وجهه افتخارات و امتیازات را به طرف افتخارات غیر مادی و یا بگو افتخارات تشریفاتی و خیالی برگردانند، ولی دیدند همان محذور سرمایه داری دوباره عود کرد، برای اینکه مردم جامعه یا این افتخارات خیالی را به راستی افتخار می‌دانستند، که همان آثار سویی که ثروت در دل ثروتمند می‌گذاشت این بار افتخارات خیالی آن آثار را در دارندگانش بگذاشت، و یا افتخارات را پوچ می‌دانستند که محذور خلاف طبیعت آرامشان نمی‌گذاشت. </p> <p>رژیم دموکراسی وقتی دید که این فسادها در رژیم اشتراکی بیداد کرده برای دفع آن از یک سو دامنه تبلیغات را توسعه داد، و از سوی دیگر توأم با قانونی کردن مالکیت شخصی برای از بین بردن فاصله طبقاتی، مالیاتهای سنگین بر روی مشاغل تجاری و درآمدهای کاری گذاشت ولی این نیز دردی را دوا نکرد، برای این که تبلیغات وسیع و این که مخالفین دموکراسی دچار چه فسادهایی شده‌اند نمی‌تواند جلو فساد را از رژیم دموکراسی بگیرد و<code class="page" rel="4,539"/> از سوی دیگر مالیات سنگین هیچ اثری در جلوگیری از فساد ندارد، چون به فرضی هم که همه درآمدها به صندوق بیت المال ریخته شود، آنهایی که این صندوق‌ها را در دست دارند، فساد و ظلم می‌کنند، چون فساد تنها ناشی از مالک ثروت بودن نیست ناشی از تسلط بر ثروت نیز می‌شود، آن کسی که می‌خواهد ظلم کند و عیاشی داشته باشد، یک بار با مال خودش این کار را می‌کند، یک بار هم با تسلطش بر مال دولت. </p> <p>پس نه اشتراکیها درد را دوا کردند، نه دموکراتها، و به قول معروف لا دواء بعد الکی   (بعد از داغ دیگر دوایی نیست) و به نتیجه نرسیدن این چاره جوییها برای این است که آن چیزی که بشر آن را هدف و غایت مجتمع خود قرار داده، یعنی بهره‌کشی از مادیات و بهره‌وری از زندگی مادی، قطب نمایی است که بشر را به سوی قطب فساد می‌کشاند، چنین انسانی در هر نظامی قرار گیرد بالآخره رو به سوی هدف خود می‌رود، همانطور که عقربه مغناطیسی هر جا که باشد به طرف قطب راه می‌افتد. </p> <p> (حال ببینیم در نظام مالی اسلام چه روشی پیشنهاد شده) ؟ اسلام برای ریشه کن کردن این ریشه‌های فساد اولا بشر را در تمامی آنچه که فطرتشان حکم می‌کند آزاد گذاشته، و در ثانی عواملی را مقرر کرده که فاصله بین دو طبقه ثروتمند و فقیر را به حد اقل می‌رساند، یعنی سطح زندگی فقرا را از راه وضع مالیات و امثال آن بالا برده و سطح زندگی توانگران را از راه منع اسراف و ریخت و پاش و نیز منع تظاهر به دارایی که باعث دوری از حد متوسط است پایین می‌آورد، و با اعتقاد به توحید و تخلق به اخلاق فاضله و نیز بر گرداندن گرایش مردم از مادی‌گری به سوی کرامت تقوا تعدیل می‌کند، دیگر از نظر یک مسلمان برتریهای مالی و رفاهی هدف نیست هدف کرامتهایی است که نزد خدا است. </p> <p>و این همان حقیقتی است که خدای تعالی در جمله‌ <span class="aya" rel="4_32" data-words="20-24">و سئلوا الله من فضله...</span>، به آن اشاره می‌کند، و همچنین در آیه: <span class="aya" rel="49_13" data-words="16-20">إن أکرمکم عند الله أتقاکم</span><span class="footnote" rel="1" title="سوره حجرات آیه:۱۳">*</span> و آیه: <span class="aya" rel="51_50" data-words="1-3">ففروا إلی الله</span><span class="footnote" rel="2" title="سوره ذاریات آیه ۵۰">*</span> (پس به سوی اللَّه بگریزید). </p> <p>در سابق هم گفتیم که برگرداندن روی مردم به سوی خدای سبحان این اثر را دارد که مردم به سوی خدا برگشته، در جستجوی مقاصد زندگی، تنها به اسباب حقیقی و واقعی اعتنا می‌ورزند، و دیگر در به دست آوردن معیشت نه بیش از آنچه باید، اعتنا می‌ورزند، و بیهوده     <code class="page" rel="4,540"/> کاری می‌کنند، و نه از بدست آوردن آنچه لازم است کسالت می‌ورزند، پس آن کسی که گفته دین اسلام دین بطالت و خمودی است، مردم را دعوت می‌کند به این که به دنبال اهداف زندگی انسانی خود نروند، اسلام را نفهمیده و بیهوده سخن گفته، این بود خلاصه گفتار، پیرامون این حقیقت قرآنی، و لیکن در باره شاخه و برگهایی از این مساله مطالبی دیگر در بحث‌های مختلفی که در این تفسیر کرده‌ایم وجود دارد. </p> <h3> <span class="title" rel="4_33 4_32 4_34 4_35">بیان آیات</span> </h3> <p> <span class="aya" rel="4_33" data-words="1-9">و لکل جعلنا موالی مما ترک الوالدان و الأقربون...</span> </p><h3> <span class="title" rel="4_33"><span class="phrase">معنای <em rel="fa_4_33_4-4" data-sentence="6:82">موالی</em> در <span class="aya" rel="4_33" data-words="1-6">و لکل جعلنا موالی مما ترک</span></span> </span> </h3> <p> کلمه (موالی) جمع کلمه (مولی) است و منظور از مولا ولی و سرپرست آدمی است، گو این که این کلمه در بعضی از مصادیقش بیشتر استعمال شده، و وقتی شنیده می‌شود، بعضی از معانی آن بیشتر و زودتر به ذهن می‌رسد، مثلا وقتی می‌گویند مولا، فورا مولای برده و صاحب او به ذهن می‌رسد، چون سرپرستی او بر برده‌اش از مصادیق روشن سرپرستی است، و یا وقتی می‌گویند فلانی مولای فلانی است این معنا به ذهن می‌رسد که او یاور وی است، و یا فلانی مولای فلان آقا است، یعنی پسر عموی او است، چون پسر عمو سزاوارتر است به گرفتن دختر عمو از سایر مردم، و بعید نیست که این کلمه در اصل، مصدر میمی و یا اسم مکان بوده باشد، و به وجهی و مناسبتی از آن اراده شخص دارنده ولایت شده باشد، همانطور که ما امروزه کلمه حکومت و محکمه را اطلاق می‌کنیم، و منظور ما از آن شخص حاکم است. </p> <p>کلمه (عقد) در مقابل کلمه (حل) است، عقد یعنی گره زدن، و حل یعنی گره گشودن و کلمه (یمین) در مقابل کلمه (یسار) است، یمین یعنی راست و یسار یعنی چپ، ولی کلمه  (یمین) هم به دست راست گفته می‌شود، و هم به سوگند، البته معانی دیگر نیز دارد. </p> <p>و از آنجایی که این آیه شریفه با آیه‌ <span class="aya" rel="4_32" data-words="1-10">و لا تتمنوا ما فضل الله به بعضکم علی بعض...</span> در یک سیاق واقع شده، و چون در این آیه سفارش شده که سهم هر صاحب سهمی را بدهید، و فرموده خدای تعالی برای هر انسانی مولاهایی نسبت به ترکه وارث او قرار داده، نظیر فرزندان و خویشاوندان خود، این معنا را تایید می‌کند که آیه مورد بحث به ضمیمه آیه قبلی می‌خواهند احکام و اوامری که در آیات ارث و وصیت گذشت خلاصه‌گیری کند، چون در آن آیات جزئیاتی از شرایع آمده بود، هم چنان که قبل از آن آیات نیز اجمالی از شرایع که بعدا شرح داد آورده، فرموده بود: <span class="aya" rel="4_7" data-words="1-7">للرجال نصیب مما ترک الوالدان و الأقربون...</span> که این آیه به منزله قاعده‌ای کلی در باب ارث است، و همه جزئیات احکام به آن برگشت می‌کند. </p> <p>و لازمه آن این است که افرادی که از میان وارث‌ها و مورث‌ها نامشان بطور اجمال آمده منطبق شوند با همانهایی که در آیات ارث بطور تفصیل ذکر شده‌اند، در نتیجه مراد از<code class="page" rel="4,541"/> موالی همه آنهایی هستند که در آیات ارث، وارث شناخته شده‌اند، خواه اولاد، و خواه پدر و مادر، و چه برادران و خواهران، و چه غیر ایشان باشند). </p> <p>و مقصود از اصناف سه‌گانه‌ای که در آیه شریفه آمده یعنی:1-والدان 2-اقربون 3- <span class="aya" rel="4_33" data-words="10-13">و الذین عقدت أیمانکم</span>، همان اصنافی است که در آیه ارث ذکر شده‌اند، یعنی 1-فرزندان،2- خویشاوندان 3-زن و شوهر، قهرا طبقه سوم در آیه مورد بحث با زن و شوهر منطبق می‌شود. </p> <p>پس اینکه فرمود:  (لکل-برای هر کس) معنایش این است که برای هر یک از شما چه مردتان و چه زنتان موالیی قرار داده‌ایم، یعنی اولیایی در ارث بردن معین کرده‌ایم، تا آنچه مال از شمال باقی می‌ماند ارث ببرند. </p> <p>و در جمله‌ <span class="aya" rel="4_33" data-words="5-6">مما ترک...</span> حرف (من) برای ابتدا است، و جار و مجرور (من-ما) متعلق است، به موالی کانه خواسته است بفهماند مساله ولایت، از مال ناشی شده، و از آن آغاز گشته است، ممکن هم هست متعلق باشد به کلمه‌ای که حذف شده، و تقدیر آن (موالی یرثون مما ترکتم) باشد، و یا (موالی یعطون مما ترک) باشد، یعنی برای بعد از مردن یک یک شما افرادی قرار دادیم که اولویت دارند به این که ارث ببرند آنچه شما از خود به جای گذاشته‌اید-و یا به این که داده شوند از آن چه شما از خود به جای گذاشته‌اید، و منظور از کلمه (ما ترکتم-آنچه شما ترک گفته‌اید) مالی است که میت و مورث یعنی فرزندان و خویشاوندان و زن و شوهر از خود به جای می‌گذارند. </p> <p>و اگر از زن و شوهر تعبیر کرد به <span class="aya" rel="4_33" data-words="11-13">الذین عقدت أیمانکم</span> -آنهایی که دست شما را گره زده ، در حقیقت خواسته است به کنایه تعبیر کرده باشد، چون در عرب رسم این بود وقتی با یکدیگر معامله و یا معاهده‌ای می‌کردند، در آخر برای این که اعلام کنند معامله تمام شد به یکدیگر دست می‌دادند، پس کانه آن دستی که دارد مصافحه می‌کند این معامله و یا معاهده را بریده و قطعی کرده، و یا بگو گره زده و جوش داده، در نتیجه مراد از جمله: <span class="aya" rel="4_33" data-words="11-13">الذین عقدت أیمانکم</span> این است:  (کسانی که شما به وسیله عقد سببیت ازدواج بین خود و ایشان را ایجاد کرده‌اید). <span class="aya" rel="4_33" data-words="14-15">فآتوهم نصیبهم</span> ضمیر جمع در هر دو کلمه به موالی بر می‌گردد، و منظور از نصیب موالی، همان سهم الارثی است که در آیات ارث بیان شده، و اگر حرف (فا) که تفریع را می‌رساند بر سر جمله آورده برای این است که بفهماند مضمون این جمله، نتیجه جمله قبلی است، که می‌فرمود: <span class="aya" rel="4_33" data-words="1-4">و لکل جعلنا موالی...</span> و در آخر حکم خود (به این که بهره موالی را بدهید) را با جمله: <span class="aya" rel="4_33" data-words="16-22">إن الله کان علی کل شیء شهیدا</span> تعلیل کرد. </p> <p>و این معنایی که ما برای آیه کردیم از هر معنای دیگری که در تفسیر آن آورده‌اند به ذهن نزدیک‌تر است، مثلا بعضی گفته‌اند: مراد از موالی خویشاوندانی است که ارث نمی‌برند، نه ورثه که در ارث بردن اولویت دارند، ولی هیچ دلیلی از ظاهر و لفظ آیه بر این گفتار نیست به خلاف ورثه که آیه دلیل بر آن است. </p> <p>بعضی دیگر گفته‌اند کلمه <em>من</em> در جمله: <span class="aya" rel="4_33" data-words="5-9">مما ترک الوالدان و الأقربون...</span> بیانیه است، و مراد از کلمه <em>ما</em> ورثه و اولیا است، و معنای آیه این است:  (ما برای هر یک از شما اولیایی قرار دادیم تا از او ارث ببرند، و آن اولیا همان کسانی هستند که بعد از خود به جای گذاشته‌اند، از فرزندان و خویشاوندان). </p> <h3> <span class="title" rel="4_33">اقوال مختلف در مراد از <span class="aya" rel="4_33" data-words="11-13">الذین عقدت أیمانکم</span> </span> </h3> <p> بعضی دیگر گفته‌اند: مراد از جمله‌ <span class="aya" rel="4_33" data-words="11-13">الذین عقدت أیمانکم</span> هم سوگندان است، چون در جاهلیت رسم بود مردی با مرد دیگر به اصطلاح عقد برادری می‌بست، و به یکدیگر می‌گفتند خون من خون تو، و جنگ با من جنگ با تو، و صلح با من صلح با تو، تو از من ارث ببری و من از تو ارث ببرم، تا عاقله من باشی، اگر جنایتی به خطا کردم بهای آن را بدهی، و من عاقله تو باشم اگر جنایتی به خطا کردی دیه آن را بدهم، نتیجه این تحالف این بود که هر یک از دنیا می‌رفت دیگری یک ششم از اموالش را ارث می‌برد. </p> <p>و بنا بر این تفسیر جمله مورد بحث بریده از جمله‌های قبل می‌باشد، چون معنا چنین می‌شود (ما برای یک یک شما وارثانی قرار دادیم، و شما یک ششم هم سوگندان را بدهید) این مفسر سپس گفته حکم ارث بردن هم سوگندان به وسیله آیه: <span class="aya" rel="8_75" data-words="13-18">و أولوا الأرحام بعضهم أولی ببعض</span> (خویشاوندان رحمی بعضی سزاوارتر به ارث بردن از بعضی دیگرند) نسخ شده. </p> <p>بعضی دیگر گفته‌اند مراد از جمله: <span class="aya" rel="4_33" data-words="14-15">فآتوهم نصیبهم</span> این نیست، که یک ششم از ارث خود را به آنها بدهید، بلکه منظور این است که طبق قرار داد، در جنگ با دشمن ایشان را یاری دهید و در جنایت خطایی دیه آنان را بپردازید، و در هنگام حاجت کمکشان کنید، بنا بر این تفسیر، جمله نامبرده نسخ نشده است. </p> <p>و ای بسا که گفته باشند مراد از <span class="aya" rel="4_33" data-words="11-13">الذین عقدت أیمانکم</span> آنهایی هستند که رسول خدا  (ص) در مدینه بینشان برادری برقرار کرد، که در آغاز از یکدیگر ارث می‌بردند ولی بعدا به وسیله آیه میراث ارث بردن نسخ شده است. <code class="page" rel="4,543"/> و بعضی دیگر گفته‌اند: منظور پسر خوانده‌هایی است که بر حسب رسوم جاهلیت به صرف ادعا فرزند کسی می‌شدند، خدای تعالی در اسلام دستور داد که این پیوند را هم چنان حفظ کنند، و چیزی از ارث خود را برای آنها وصیت کنند و فرمود: <span class="aya" rel="4_33" data-words="14-15">فآتوهم نصیبهم</span> (یعنی بهره و سهم پسر خوانده‌های خود را بدهید). </p> <p>و این بر هیچ دانشمند دقیق پوشیده نیست که نه سیاق آیه شریفه با هیچ یک از این معانی مساعد است، و نه الفاظ آیه و به همین جهت از این که وقت خود و خواننده را صرف ایراد و اشکال به این وجوه بسازیم صرفنظر نمودیم. </p> <p><code class="aya" rel="4_34"/> <span class="aya" rel="4_34" data-words="1-15">الرجال قوامون علی النساء بما فضل الله بعضهم علی بعض و بما أنفقوا من أموالهم</span> کلمه (قیم) به معنای آن کسی است که مسئول قیام به امر شخصی دیگر است، و کلمه (قوام) و نیز (قیام) مبالغه در همین قیام است، و مراد از جمله: <span class="aya" rel="4_34" data-words="5-10">بما فضل الله بعضهم علی بعض</span> آن زیادتهایی است که خدای تعالی به مردان داده، به حسب طاقتی که بر اعمال دشوار و امثال آن دارند، چون زندگی زنان یک زندگی احساسی و عاطفی است، که اساس و سرمایه‌اش رقت و لطافت است، و مراد از جمله: <em>بما انفقوا</em> مهریه‌ای است که مردان به زنان می‌دهند، و نفقه‌ای است که همواره به آنان می‌پردازند. </p> <p>و از عمومیت علت به دست می‌آید که حکمی که مبتنی بر آن علت است یعنی قیم بودن مردان بر زنان نیز عمومیت دارد، و منحصر به شوهر نسبت به همسر نیست، و چنان نیست که مردان تنها بر همسر خود قیمومت داشته باشند، بلکه حکمی که جعل شده برای نوع مردان و بر نوع زنان است، البته در جهات عمومی که ارتباط با زندگی هر دو طایفه دارد، و بنا بر این پس آن جهات عمومی که عامه مردان در آن جهات بر عامه زنان قیمومت دارند، عبارت است از مثل حکومت و قضا (مثلا) که حیات جامعه بستگی به آنها دارد، و قوام این دو مسئولیت و یا بگو دو مقام بر نیروی تعقل است، که در مردان بالطبع بیشتر و قوی‌تر است، تا در زنان همچنین دفاع از سرزمین با اسلحه که قوام آن برداشتن نیروی بدنی و هم نیروی عقلی است، که هر دوی آنها در مردان بیشتر است تا در زنان. </p> <p>و بنا بر این، این که فرمود: <span class="aya" rel="4_34" data-words="1-4">الرجال قوامون علی النساء</span>، اطلاقی تام و تمام دارد، و اما جملات بعدی که می‌فرماید: <span class="aya" rel="4_34" data-words="16-17">فالصالحات قانتات...</span> که ظاهر در خصوصیاتی است که بین زن و شوهر هست نمی‌خواهد این اطلاق را مقید<code class="page" rel="4,544"/> کند، بلکه می‌خواهد فرعی از فروع این حکم مطلق را ذکر نموده، جزئی از میان جزئیات آن کلی را بیان کند، پس این حکم جزئی است که از آن حکم کلی استخراج شده، نه اینکه مقید آن باشد. </p> <p> <span class="aya" rel="4_34" data-words="16-22">فالصالحات قانتات حافظات للغیب بما حفظ الله</span> مراد از صلاح همان معنای لغوی کلمه است، و آن همان است که به لیاقت شخص نیز تعبیر می‌شود، و کلمه (قنوت) عبارت است از دوام طاعت و خضوع، و از اینکه در مقابل این گونه زنان زنان ناشزه را قرار داد، و فرمود: <span class="aya" rel="4_34" data-words="23-26">و اللاتی تخافون نشوزهن</span> به دست می‌آید که مراد از  <em>صالحات</em> نیز همسران صالح است، نه هر زن صالح، و خلاصه حکمی که روی صالحات کرده، و فرموده صالحات چنین و چنانند، مخصوص زنان در حال ازدواج است نه مطلق زنان. </p> <p>و در این جمله که به تعبیر (زنان صالح چنین و چنانند) دستور داده که زنان صالح باید چنین و چنان باشند در واقع حکم مربوط به شؤون زوجیت و کیفیت معاشرت منزلی را بیان کرده، و این حکم در عین حال حکمی است که در سعه و ضیقش تابع علتش، یعنی همان قیمومت مرد بر زن از نظر زوجیت است پس بر زن واجب است شوهر را اطاعت کند، و او را در هر شانی که به شؤون زوجیت راجع می‌شود حفظ نماید. </p> <h3> <span class="title" rel="4_34">مراد و مفاد از <span class="aya" rel="4_34" data-words="1-4">الرجال قوامون علی النساء</span> </span> </h3> <p> و به عبارتی دیگر همان طور که قیمومت صنف مردان بر صنف زنان در مجتمع بشری تنها مربوط می‌شود به جهات عامه‌ای که زنان و مردان هر دو در آن جهات شریکند، و چون جهاتی است که نیازمند به تعقل بیشتر و نیروی زیادتر است که در مردان وجود دارد، یعنی امثال حکومت و قضا و جنگ بدون این که استقلال زن در اراده شخص و عمل فردی او خدشه‌ای بخورد، و بدون این که مرد حق داشته باشد اعتراض کند که تو چرا فلان چیز را دوست می‌داری و یا فلان کار را می‌کنی، مگر آن که زن کار زشت را دوست بدارد، یا مرتکب شود، به شهادت این که فرمود: <span class="aya" rel="2_234" data-words="17-24">فلا جناح علیکم فیما فعلن فی أنفسهن بالمعروف</span>. </p> <p>همچنین قیمومت مرد بر زنش به این نیست که سلب آزادی از اراده زن و تصرفاتش در آنچه مالک آن است بکند، و معنای قیمومت مرد این نیست که استقلال زن را در حفظ حقوق فردی و اجتماعی او، و دفاع از منافعش را سلب کند، پس زن هم چنان استقلال و آزادی خود را دارد، هم می‌تواند حقوق فردی و اجتماعی خود را حفظ کند، و هم می‌تواند از آن دفاع نماید و هم می‌تواند برای رسیدن به این هدفهایش به مقدماتی که او را به هدفهایش می‌رساند متوسل شود. <code class="page" rel="4,545"/> بلکه معنای قیمومت مرد این است که مرد به خاطر این که هزینه زندگی زن را از مال خودش می‌پردازد، تا از او استمتاع ببرد، پس بر او نیز لازم است در تمامی آنچه مربوط به استمتاع و هم‌خوابگی مرد می‌شود او را اطاعت کند، و نیز ناموس او را در غیاب او حفظ کند، و وقتی غایب است مرد بیگانه را در بستر او راه ندهد، و آن بیگانه را از زیبائیهای جسم خود که مخصوص شوهر است تمتع ندهد و نیز در اموالی که شوهرش در طرف ازدواج و اشتراک در زندگی خانوادگی به دست او سپرده و او را مسلط بر آن ساخته خیانت نکند. </p> <p>پس معنای آیه مورد بحث این می‌شود که زنان مسلمان سزاوار است صفت صلاح را پیشه خود بسازند، که اگر چنین کنند قهرا قانتات خواهند بود، یعنی همواره و دائما شوهران خود را در هر چه که از ایشان بخواهند اطاعت خواهند کرد، البته هر چیزی که با تمتع شوهران ارتباط داشته باشد، و واجب است بر آنان که جانب خود را در همه چیزهایی که متعلق حق شوهران است در غیاب شوهران حفظ کنند. </p> <p>و اما جمله: <span class="aya" rel="4_34" data-words="20-22">بما حفظ الله</span> ظاهرا کلمه <em>ما</em> در آن مصدریه است و حرف (با) به اصطلاح بای آلت است، و معنای جمله این است که زنان مطیع شوهران خویشند، و حافظ غیب ایشانند، به حفظی که خدا از حقوق ایشان کرده، چون قیمومت را برای آنان تشریع و اطاعتشان و حفظ غیبتشان را بر زنان واجب فرموده است. </p> <p>ممکن هم هست حرف (با) را برای مقابله بگیریم، که در این صورت معنای آیه چنین می‌شود: واجب است بر زنان قنوت و حفظ الغیب شوهران، در مقابل این که خدای تعالی حقوق آنان را حفظ نموده، و آنان را-که در جاهلیت جزء انسانها به شمار نمی‌آمدند. </p> <p>داخل مجتمع بشری نموده، و در این ظرف حقوقشان را احیا کرد، و بر مردان واجب فرمود مهر و نفقه ایشان را بپردازند، ولی معنای اول روشن‌تر است. </p> <p>البته در این میان معانی دیگری از ناحیه مفسرین برای آیه شده، که ما از ذکر آنها صرفنظر کردیم، چون آیه شریفه با هیچ یک از آنها مساعد نبود. </p> <p> <span class="aya" rel="4_34" data-words="23-27">و اللاتی تخافون نشوزهن فعظوهن</span> <span class="phrase">کلمه <em rel="fa_4_34_26-26" data-sentence="5:1254">نشوز</em> به معنای عصیان و استکبار از اطاعت است، و مراد از خوف نشوز این است که علائم آن به تدریج پیدا شود، و معلوم گردد که خانم می‌خواهد ناسازگاری کند، و اگر در جمله: <em rel="fa_4_34_27-27" data-sentence="219:1081">فعظوهن</em> فای تفریع را آورد، و موعظه را نتیجه ترس از نشوز، قرار داد، نه از خود نشوز، شاید برای این بوده که رعایت حال موعظه را در بین علاجهای سه‌گانه کرده باشد، و<code class="page" rel="4,546"/> بفهماند از میان این سه راه علاج موعظه علاجی است که هم در حال نشوز مفید واقع می‌شود، و هم قبل از نشوز، و هنگام پیدا شدن علامتهای آن و علاجهای سه‌گانه همان است که عبارت: <span class="aya" rel="4_34" data-words="27-33">فعظوهن و اهجروهن فی المضاجع و اضربوهن</span> بر آن دلالت می‌کند، و گو این که این راه‌های علاج با حرف و او به یکدیگر عطف شده، و حرف واو دلالتی بر ترتیب ندارد، ولی از معنای آیه می‌دانیم که بین این سه علاج ترتیب هست، و می‌خواهد بفرماید اول او را موعظه کنید، اگر موعظه اثر نگذاشت با او قهر کنید، و رختخوابتان را جدا سازید، و اگر این نیز مفید واقع نشد، او را بزنید دلیل بر این که رعایت تدریج و ترتیب لازم است این است که ترتیب نامبرده به حسب طبع نیز وسایل گوناگونی از کیفر دادن است، هر کس بخواهد کسی را کیفر کند طبیعتا اول از درجه ضعیف آن شروع می‌کند، و سپس به تدریج کیفر را شدید و شدیدتر می‌سازد، بنا بر این ترتیبی که از آیه فهمیده می‌شود از سیاق آن به دست می‌آید، نه از حرف واو.</span> </p> <p>و ظاهر جمله: <span class="aya" rel="4_34" data-words="28-31">و اهجروهن فی المضاجع</span> این است که بستر محفوظ باشد، ولی در بستر با او قهر کند، مثلا در بستر پشت به او کند، و یا ملاعبه نکند، و یا طوری دیگری بی‌میلی خود را به او بفهماند، گو اینکه ممکن است با مثل این عبارت جدا کردن بستر نیز اراده بشود، ولی بعید است (معمولا وقتی بخواهند بگویند بسترت را از او جدا کن نمی‌گویند در بستر از او کناره بگیر) و ای بسا معنای اول از این نظر تایید شود، که مضجع را به لفظ جمع آورده، چون بنا بر این که منظور جدا کردن مضجع بوده باشد، دیگر به حسب ظاهر احتیاج نبود کلمه نامبرده را به لفظ جمع بیاورد، و کثرت را بفهماند (زیرا کسی، همسرش مضاجع دارد که هر شب با او بخوابد)  <em>مترجم</em> . </p> <p> <span class="aya" rel="4_34" data-words="34-39">فإن أطعنکم فلا تبغوا علیهن سبیلا...</span> یعنی اگر در اثر اعمال آن سه راه علاج به اطاعت شما در آمدند، دیگر علیه آنان بهانه‌جویی مکنید، و با این که اطاعت شما می‌کنند برای اذیت و آزارشان دنبال بهانه نگردید، و در آخر این مطلب را تعلیل می‌کند به این که‌ <span class="aya" rel="4_34" data-words="40-44">إن الله کان علیا کبیرا</span> و اعلام می‌دارد به این که مقام پروردگارشان علی و کبیر است، پس از قدرت و تفوقی که بر زنان خود دارند مغرور نشوند و سوء استفاده ننموده در اثر غرور به آنها ظلم و استعلا و استکبار نکنند، و همواره به یاد علو مقام پروردگارشان باشند. </p> <p><code class="aya" rel="4_35"/> <span class="aya" rel="4_35" data-words="1-6">و إن خفتم شقاق بینهما فابعثوا...</span> کلمه (شقاق) به معنای قهر کردن و عداوت است، خدای سبحان برای مواردی که<code class="page" rel="4,547"/> احتمال برود کار زن و شوهر به دشمنی بیانجامد دستور داده یک حکم از طرف زن، و یک حکم از طرف مرد به مساله رسیدگی کنند، زیرا دخالت یک حکم این خطر را دارد که او جانب یک طرف را بگیرد، و حکم جائرانه کند، و معنای اینکه فرمود: <span class="aya" rel="4_35" data-words="14-19">إن یریدا إصلاحا یوفق الله بینهما</span> این است که اگر واقعا هر دو طرف نزاع بنای اصلاح داشته باشند، و عناد و لجبازی در کارشان نباشد خدای تعالی به وسیله این دو حکم بین آن دو توافق و اصلاح بر قرار می‌کند، چون وقتی دو طرف زمام اختیار خود را به حکم خود بدهند (حکمی که خودشان پسندیده‌اند) قهرا توافق حاصل می‌شود. </p> <p>ولی در آیه شریفه حصول توافق را به خدای تعالی نسبت داده، به اینکه سبب عادی یعنی اصلاح خواهی آن دو تسلیم بودنشان در برابر حکمی که حکم‌ها می‌کنند در کار هست، و باید نتیجه را به این سبب نسبت بدهد، لیکن به خدای تعالی نسبت داد تا در ضمن بفهماند سبب حقیقی و آن کسی که میان اسباب ظاهری و مسببات آنها رابطه برقرار می‌کند خدای تعالی است، او است که هر حقی را به صاحب حق می‌دهد، و در آخر آیه فرمود: <span class="aya" rel="4_35" data-words="20-24">إن الله کان علیما خبیرا</span>، و مناسبت این جمله با مضمون آیه روشن است. </p> <h3>گفتاری در معنای قیمومت مردان بر زنان</h3> <p> این معنا بر احدی پوشیده نیست، که قرآن کریم همواره عقل سالم انسان‌ها را تقویت می‌کند، و جانب عقل را بر هوای نفس و پیروی شهوات و دلدادگی در برابر عواطف و احساسات تند و تیز ترجیح می‌دهد، و در حفظ این ودیعه الهی از این که ضایع شود توصیه می‌فرماید، و این معنا از آیات کریمه قرآنی آن قدر روشن است که احتیاجی به آوردن دلیل قرآنی ندارد، برای این که آیاتی که به صراحت و یا به اشاره و به هر زبان و بیانی این معنا را افاده می‌کند یکی دو تا ده تا نیست که ما آنها را نقل کنیم. </p> <p>قرآن کریم در عین حال مساله عواطف پاک و درست و آثار خوبی که آن عواطف در تربیت افراد دارد از نظر دور نداشته، اثر آن را در استواری امر جامعه پذیرفته، در آیه شریفه: <span class="aya" rel="48_29" data-words="7-11">أشداء علی الکفار رحماء بینهم</span><span class="footnote" rel="1" title="سوره فتح آیه ۲۹">*</span> دو صفت از صفات عاطفی را به عنوان دو صفت ممدوح مؤمنین ذکر کرده، می‌فرماید مؤمنین نسبت به کفار خشن و بیرحمند، و نسبت به خودشان   <code class="page" rel="4,548"/> مهربانند. </p> <p>و در آیه: <span class="aya" rel="30_21" data-words="10-17">لتسکنوا إلیها و جعل بینکم مودة و رحمة</span><span class="footnote" rel="1" title="سوره روم آیه ۲۱">*</span> مودت و رحمت را که اموری عاطفی هستند، دو تا نعمت از نعم خود شمرده و فرموده، از جنس خود شما، همسرانی برایتان قرار داد، تا دلهایتان با تمایل و عشق به آنان آرامش یابد، و بین شما مردان و همسران مودت و رحمت قرار داد، و در آیه: <span class="aya" rel="7_32" data-words="1-12">قل من حرم زینة الله التی أخرج لعباده و الطیبات من الرزق</span><span class="footnote" rel="2" title="سوره اعراف آیه ۳۲">*</span> علاقه به زینت و رزق طیب را که آن نیز مربوط به عواطف است مشروع معرفی نموده، به عنوان سرزنش از کسانی که آن را حرام دانسته‌اند، فرموده:  (بگو چه کسی زینت‌ها و رزق طیب را که خدا برای بندگانش پدید آورده تحریم کرده است؟). </p> <p>چیزی که هست قرآن کریم عواطف را از راه هماهنگ شدن با عقل تعدیل نموده، عنوان پیروی عقل به آنها داده است، به طوری که عقل نیز سرکوب کردن آن مقدار عواطف را جایز نمی‌داند. </p> <p>در بعضی از مباحث سابق نیز گذشت که یکی از مراحل تقویت عقل در اسلام این است که احکامی را که تشریع کرده بر اساس تقویت عقل تشریع کرده، به شهادت این که هر عمل و حال و اختلافی که مضر به استقامت عقل است و باعث تیرگی آن در قضاوت و در اداره شؤون مجتمعش می‌شود تحریم کرده، نظیر شرب خمر، و قمار، و اقسام معاملات غرری، و دروغ، و بهتان، و افترا، و غیبت، و امثال آن. </p> <p>خوب معلوم است که هیچ دانشمندی از چنین شریعتی و با مطالعه همین مقدار از احکام آن جز این توقع ندارد که در مسائل کلی و جهات عمومی و اجتماعی زمام امر را به کسانی بسپارد که داشتن عقل بیشتر امتیاز آنان است، چون تدبیر امور اجتماعی از قبیل حکومت و قضا و جنگ نیازمند به عقل نیرومندتر است، و کسانی را که امتیازشان داشتن عواطف تند و تیزتر و امیال نفسانی بیشتر است، از تصدی آن امور محروم سازد، و نیز معلوم است که طایفه مردان به داشتن عقل نیرومندتر و ضعف عواطف، ممتاز از زنانند، و زنان به داشتن عقل کمتر و عواطف بیشتر ممتاز از مردانند. </p> <p>و اسلام همین کار را کرده، و در آیه‌ای که گذشت فرموده: <span class="aya" rel="4_34" data-words="1-4">الرجال قوامون علی النساء</span>، سنت رسول خدا (ص) نیز در طول زندگیش بر این جریان داشت،     <code class="page" rel="4,549"/> یعنی هرگز زمام امور هیچ قومی را به دست زن نسپرد، و به هیچ زنی منصب قضا نداد، و زنان را برای جنگیدن دعوت نکرد، -البته برای جنگیدن، نه صرف شرکت در جهاد، برای خدمت و جراحی و امثال آن-. و اما غیر این امور عامه و اجتماعی، از قبیل تعلیم و تعلم، و کسب، و پرستاری بیماران، و مداوای آنان، و امثال این گونه امور که دخالت عواطف منافاتی با مفید بودن عمل ندارد، زنان را از آن منع نفرمود، و سیرت نبویه بسیاری از این کارها را امضا کرد، آیات قرآن نیز خالی از دلالت بر اجازه این گونه کارها برای زنان نیست، چون لازمه حریت زن در اراده و عمل شخصی این است که بتواند این گونه کارها را انجام دهد، چون معنا ندارد از یک طرف زنان را در این گونه امور از تحت ولایت مردان خارج بداند، و ملکیت آنان را در قبال مردان معتبر بشمارد، و از سوی دیگر نهیشان کند از این که به نحوی از انحا ملکشان را اداره و اصلاح کنند، و همچنین معنا ندارد به آنان حق دهد که برای دفاع از خود در محکمه شرع طرح دعوی کنند، و یا شهادت بدهند، و در عین حال از آمدن در محکمه و حضور نزد والی یا قاضی جلوگیرشان شود. و همچنین سایر لوازم استقلال و آزادی. </p> <p>بلی دامنه استقلال و آزادی زنان تا آنجایی گسترده است که به حق شوهر مزاحمت نداشته باشد، چون گفتیم در صورتی که شوهر در وطن حاضر باشد زن در تحت قیمومت او است، البته قیمومت اطاعت و در صورتی که حاضر نباشد مثلا به سفر رفته باشد موظف است غیبت او را حفظ کند، و معلوم است که با در نظر گرفتن این دو وظیفه هیچ یک از شؤون جایز زن در صورتی که مزاحم با این دو وظیفه باشد دیگر جایز و ممضی نیست. </p> <h3>بحث روایتی‌ <span class="title" rel="4_34 4_32 4_33 4_35"> (روایاتی در ذیل آیات گذشته مربوط به مسألت فضل الهی، روابط زن و شوهر...) </span> </h3> <p> در مجمع البیان در ذیل آیه شریفه: <span class="aya" rel="4_32" data-words="1-6">و لا تتمنوا ما فضل الله...</span>، گفته: معنایش این است که هیچ یک از شما نگویید ای کاش فلان نعمت و آن زن زیبا که فلان آقا دارد من می‌داشتم، برای اینکه چنین آرزویی حسد به شمار می‌آید، ولی می‌توانید بگویید: پروردگارا مثل آن نعمت و مثل آن زن را به من نیز مرحمت بفرما آن گاه اضافه کرده همین معنا از امام صادق (ع) روایت شده است<span class="footnote" rel="1" title="مجمع البیان ج ۲ ص ۸۷ جزء ۵">*</span>. </p> <p>مؤلف قدس سره: عیاشی نیز در تفسیر خود نظیر این معنا را از امام صادق (ع)   <code class="page" rel="4,550"/> نقل کرده است<span class="footnote" rel="1" title="تفسیر عیاشی ج ۱ ص ۲۳۹ حدیث ۱۱۵">*</span>. </p> <p>و در تفسیر برهان از ابن شهر آشوب از امام باقر و امام صادق (علیهما السلام) روایت کرده که در تفسیر جمله: <span class="aya" rel="5_54" data-words="32-37">ذلک فضل الله یؤتیه من یشاء</span> من عباده و نیز در تفسیر جمله <span class="aya" rel="4_32" data-words="1-10">و لا تتمنوا ما فضل الله به بعضکم علی بعض</span> فرموده‌اند: این آیات در باره علی (ع) نازل شده است<span class="footnote" rel="2" title="تفسیر برهان ج ۱ ص ۳۶۶ حدیث ۹">*</span>. </p> <p>مؤلف قدس سره: البته منظور روایت مذکور تطبیق فضایل علی (ع) بر آیه‌های نامبرده است. </p> <p>و در کافی و تفسیر قمی از ابراهیم بن ابی البلاد از پدرش از امام ابی جعفر (ع) روایت آورده که فرمود: هیچ کس نیست که خدا رزقش را مقدر نکرده باشد، هر نفسی از ناحیه خدای تعالی رزقش از راه حلال و توأم با عافیت معین شده، ولی برای امتحان همان رزق را از راه حرام برایش پیش می‌آورد، تا معلوم شود آیا دست به حرام دراز می‌کند یا نه، اگر دست به سوی آن حرام دراز کرد، خدای تعالی همان مقدار از رزق حلالش را به عنوان تقاص سلب می‌کند، البته نزد خدا غیر این دو جور رزق فضل بسیاری هست، و همین فضل منظور بوده که فرموده: <span class="aya" rel="4_32" data-words="20-24">و سئلوا الله من فضله</span><span class="footnote" rel="3" title="فروع کافی ج ۵ ص ۸۰ حدیث ۲">*</span>،  (از خدا در خواست فضل او را بکنید). </p> <p>مؤلف قدس سره: این روایت را عیاشی از اسماعیل بن کثیر نقل کرده،  (و آخر سند را بریده) که رسول خدا چنین فرمود<span class="footnote" rel="4" title="تفسیر عیاشی ج ۱ ص ۲۳۹ حدیث ۱۱۶">*</span> : و نیز این معنا از ابی الهذیل از امام صادق (ع) روایت شده<span class="footnote" rel="5" title="تفسیر عیاشی ج ۱ ص ۲۳۹ حدیث ۱۱۷">*</span>، و قمی نیز قریب به آن را در تفسیر خود از حسین بن مسلم از امام باقر (ع) نقل کرده است<span class="footnote" rel="6" title="تفسیر عیاشی ج ۱ ص ۲۴۰ حدیث ۱۱۹">*</span>. </p> <p>در سابق در ذیل آیه: <span class="aya" rel="2_212" data-words="17-23">و الله یرزق من یشاء بغیر حساب</span><span class="footnote" rel="7" title="سوره بقره آیه ۲۱۲">*</span>، در جلد سوم عربی این کتاب بحثی پیرامون حقیقت رزق، و این که خدای تعالی ضامن آن است، و این که رزق دو قسم است، حلال و حرام گذراندیم، خواننده عزیز به آنجا مراجعه کند. </p> <p>               <code class="page" rel="4,551"/> و در صحیح ترمذی از ابن مسعود روایت کرده که گفت: رسول خدا (ص) فرمود: از خدای تعالی فضل او را بطلبید که خدا در خواست از او را دوست می‌دارد<span class="footnote" rel="1" title="صحیح ترمذی">*</span>. </p> <p>و در الدر المنثور است که ابن جریر از طریق حکیم بن جبیر از مردی که نامش را نبرده روایت آورده که او گفت رسول خدا (ص) فرمود: از خدا فضل او را بطلبید که خدای تعالی دوست می‌دارد بندگانش از فضلش طلب کنند، و یکی از بهترین عبادتها انتظار فرج<span class="footnote" rel="2" title="الدر المنثور ج ۲ ص ۱۴۹">*</span> است. </p> <p>و شیخ طوسی در تهذیب بسند خود از زراره روایت آورده که گفت: من از امام صادق  (ع) شنیدم که آیه: <span class="aya" rel="4_33" data-words="1-9">و لکل جعلنا موالی مما ترک الوالدان و الأقربون</span> را می‌خواند، و می‌فرمود: منظور خدای تعالی از این موالی اولی الارحام است، که در ارث بردن، اولای از دیگرانند، و منظور اولیا نعمت نیست، بلکه منظور این است که هر خویشاوند که به میت و به رحمی که میت را به سوی خود می‌کشاند نزدیک‌تر است او از دیگران به بردن ارثش سزاوارتر است<span class="footnote" rel="3" title="التهذیب ج ۹ ص ۲۶۸ حدیث ۲">*</span>. </p> <p>و در همان کتاب به سند خود از ابراهیم بن محرز روایت کرده که گفت من نزد امام ابی جعفر (ع) حاضر بودم، که شخصی از آن جناب پرسید: مردی به همسرش می‌گوید: اختیارت با خودت حضرت فرمود: چگونه ممکن است اختیارش با خودش باشد، با اینکه خدای تعالی اختیار او را به دست شوهرش داده، و فرموده: <span class="aya" rel="4_34" data-words="1-4">الرجال قوامون علی النساء</span>، نه این سخن هیچ ارزش و اعتباری ندارد<span class="footnote" rel="4" title="التهذیب ج ۸ ص ۸۸ حدیث ۲۲۱">*</span>. </p> <p>و در الدر المنثور است که ابن ابی حاتم از طریق اشعث بن عبد الملک از حسن روایت کرده که گفت: زنی نزد رسول خدا (ص) آمد، و از شوهرش شکایت کرد که به وی سیلی زده است، رسول خدا (ص) فرمود: باید قصاص شود لیکن چیزی نگذشت که آیه: شریفه: <span class="aya" rel="4_34" data-words="1-4">الرجال قوامون علی النساء...</span> نازل شد، و زن بدون قصاص برگشت<span class="footnote" rel="5" title="الدر المنثور ج ۲ ص ۱۵۱">*</span>. </p> <p>مؤلف قدس سره: الدر المنثور این روایت را به چند طریق دیگر از رسول خدا (ص)           <code class="page" rel="4,552"/> نقل کرده، و در بعضی از آن طرق چنین آمده: رسول خدا (ص) فرمود تو چیزی می‌خواستی و لیکن خدای تعالی چیزی دیگر را خواست<span class="footnote" rel="1" title="الدر المنثور ج ۲ ص ۱۵۱">*</span>، و شاید مورد آن زن از موارد نشوز بوده، و گرنه ذیل آیه شریفه که می‌فرماید: <span class="aya" rel="4_34" data-words="34-39">فإن أطعنکم فلا تبغوا علیهن سبیلا</span>،  (اگر زن در اطاعت شما باشد به هیچ راهی نمی‌توانید به او ستم کنید) منافات با روایت دارد. </p> <p>در ظاهر این روایات اشکال دیگری هست، از این جهت که از ظاهر آنها بر می‌آید این که رسول خدا (ص) فرمود: <em>القصاص</em>  (باید قصاص شود) بیان حکم مساله‌ای است که آن زن پرسیده، نه این که آن جناب به عنوان یک قاضی حکم به قصاص کرده باشد، چون اگر چنین بوده باید هر دو طرف دعوی در محکمه حاضر شده باشند، و لازمه بیان حکم بودن این است که آیه شریفه <em>الرجال</em> برای تخطئه رسول خدا (ص) نازل شده باشد، و خواسته باشد بفرماید پیامبر در حکمی که کرد و تشریعی که فرمود اشتباه کرد، و این با عصمت رسول خدا (ص) منافات دارد، نسخ هم نمی‌تواند باشد زیرا نسخ وقتی تصور دارد که به حکم منسوخ عمل شده باشد، و معلوم است که به چنین قصاصی که گفتیم یک طرفی است عمل نشده بود. </p> <p>ممکن است بگویید: خدای تعالی در قرآن کریم چند جا احکام رسول خدا (ص) را برداشته، و یا در جایی که آن جناب حکمی که باید می‌کرد و نکرده حکم فرموده چه عیبی دارد که این مورد هم از آن موارد باشد؟. </p> <p>جوابش این است که درست است که خدای تعالی در بعضی از احکام رسول خدا  (ص) تصرف کرده، یا برداشته، و یا حکمی که آن جناب نکرده وضع نموده، و لیکن این تنها در احکامی است که آن جناب به عنوان ولایت بر جامعه کرده است، نه در احکامی که برای امت و جامعه تشریع کرده، تصرف در احکام تشریعی آن جناب تخطئه آن جناب بوده و باطل است. </p> <p>و در تفسیر قمی در روایت ابی الجارود از امام باقر (ع) آمده که کلمه  (قانتات) را به معنای زنان مطیع تفسیر فرموده<span class="footnote" rel="2" title="تفسیر قمی ج ۱ ص ۱۳۷">*</span>. </p> <p>و در مجمع البیان در تفسیر جمله: <span class="aya" rel="4_34" data-words="27-33">فعظوهن و اهجروهن فی المضاجع و اضربوهن...</span>، از امام ابی جعفر (ع) روایت کرده که فرمود: هجر در مضاجع به این است که در     <code class="page" rel="4,553"/> رختخواب زن برود، ولی پشت خود را به او کند، و نیز در معنای (زدن) از آن جناب روایت کرده که باید با مسواک او را زد<span class="footnote" rel="1" title="تفسیر مجمع البیان ج ۲ ص ۹۵ جزء ۵ طبع بیروت">*</span>. </p> <p>و در کافی به سند خود از ابی بصیر از امام صادق (ع) روایت کرده که در تفسیر جمله: <span class="aya" rel="4_35" data-words="6-13">فابعثوا حکما من أهله و حکما من أهلها</span> فرمود: این دو حکم باید با زن و شوهر شرط کنند، که هر حکمی که کردند آن دو قبول کنند، اگر حکم کردند که باید از هم جدا شوند، بپذیرند، و اگر حکم کردند که باید با هم باشند بپذیرند<span class="footnote" rel="2" title="فروع کافی ج ۶ ص ۱۴۶ حدیث ۳">*</span>. </p> <p>مؤلف قدس سره: این معنا و همچنین قریب به آن به چند طریق دیگر هم در کافی و هم در تفسیر عیاشی آمده است. </p> <p>و در تفسیر عیاشی از ابن مسلم از امام باقر (ع) روایت آورده که فرمود: امیر المؤمنین در مورد زنی که به ازدواج مردی در آمده بود و مرد با او و کسان او شرط کرده بود که اگر همسری دیگر اختیار کند و از او کناره گیری نماید، و یا کنیزی بر سرش بگیرد خود به خود طالق باشد، چنین قضاوت کرد: که شرط خدا قبل از شرط شما واجب الوفا است،  (و خدای تعالی قبل از اینکه شما چنین شرطی بکنید بر عموم امت شرط کرد که مرد، اختیار گرفتن چهار همسر را دارد) بنا بر این شوهر اگر خواست می‌تواند به شرط خود وفا کند و اگر خواست می‌تواند او را طلاق ندهد، و همسر دیگری نیز بگیرد، و یا کنیزی اختیار کند، و اگر او سر راهش را بگیرد، شوهر می‌تواند قهر کند، و در بستر پشت به او بخوابد زیرا خدای تعالی فرموده: <span class="aya" rel="4_3" data-words="8-18">فانکحوا ما طاب لکم من النساء مثنی و ثلاث و رباع</span>، و نیز در باره گرفتن کنیزان فرموده: احل لکم مما ملکت ایمانکم و در باره رابطه زناشویی فرموده: <span class="aya" rel="4_34" data-words="23-44">و اللاتی تخافون نشوزهن فعظوهن، و اهجروهن فی المضاجع، و اضربوهن، فإن أطعنکم فلا تبغوا علیهن سبیلا إن الله کان علیا کبیرا</span><span class="footnote" rel="3" title="تفسیر عیاشی ج ۱ ص ۲۴۰ حدیث ۱۲۱">*</span>. </p> <p>و در الدر المنثور<span class="footnote" rel="4" title="الدر المنثور ج ۲ ص ۱۵۳">*</span> است که بیهقی از اسما بنت یزید انصاری روایت کرده که نزد رسول خدا (ص) شده در حالی که آن جناب در بین اصحابش قرار داشت، اسما عرضه داشت: پدر و مادرم فدایت باد، من از طرف زنان خدمت شما آمده‌ام، یا رسول اللَّه جانم به فدایت بدان که هیچ زنی در شرق و غرب از آمدن من به نزد تو خبردار نشده، مگر آن که نظریه‌اش         <code class="page" rel="4,554"/> مثل همین نظریه‌ای است که من عرض می‌کنم. </p> <p>خدای تعالی تو را به حق مبعوث کرد به سوی مردان و زنان (عالم) و ما به تو ایمان آوردیم، و به معبود تو که تو را فرستاده نیز ایمان آوردیم، و ما طایفه زنان محصور در چهار دیواری خانه‌ها، و تحت سیطره مردان هستیم، و در عین حال پایه و اساس خانه و زندگی شما مردانیم این مائیم که شهوات شما را بر می‌آوریم، و به فرزندان شما حامله می‌شویم، و اما شما مردان در دین اسلام برتری‌هایی بر ما یافته‌اید، شما به نمازهای جمعه، و جماعت و به عیادت بیماران، و به تشییع جنازه می‌روید، همه‌ساله می‌توانید پشت سر هم به حج بروید، و از همه اینها ارزنده‌تر این که شما مردان می‌توانید در راه خدا جهاد کنید، و چون شما به سوی حج و یا عمره و یا به سوی جهاد می‌روید اموال شما را حفظ می‌کنیم، و برای شما پارچه می‌بافیم، تا لباس برایتان بدوزیم، و اموال شما را تر و خشک می‌کنیم،  (در نسخه‌ای دیگر آمده اولادتان را تربیت می‌کنیم) پس آیا در اجر و ثواب با شما شریک نیستیم؟ حضرت با همه رخسارش روی به اصحاب خود کرد و سپس فرمود: آیا سخن هیچ زنی بهتر از سؤال این زن در باره امر دینیش شنیده‌اید؟ عرضه داشتند: یا رسول اللَّه، هیچ احتمال نمی‌دادیم زنی به چنین مطالبی راه پیدا کند، آن گاه رسول خدا (ص) متوجه آن زن شد، و سپس به وی فرمود: ای زن برگرد، و به همه زنانی که این سؤال را دارند، اعلام کن که همین که شما به خوبی شوهرداری کنید، خشنودی او را به دست آورید، و تابع موافقت او باشد، اجر همه اینها معادل است با اجر همه آنهایی که برای مردان شمردی، زن برگشت در حالی که از شدت خوشحالی مکرر می‌گفت: لا اله الا اللَّه، اللَّه اکبر . </p> <p>مؤلف قدس سره: روایات در این معنا در جوامع حدیث از طرق شیعه و اهل سنت بسیار وارد شده، و از میان همه آن روایات زیباتر روایتی است که مرحوم کلینی در کافی از ابی ابراهیم موسی بن جعفر (ع) نقل کرده که فرمود:  (جهاد زن این است که نیکو شوهرداری کند)<span class="footnote" rel="1" title="فروع کافی ج ۵ ص ۵۰۷ حدیث ۴">*</span>، و از جامع‌ترین کلمات در این باره سخنی است که در نهج البلاغه آمده، سخنی که علاوه بر جامعیت مشتمل است برأس اساس تشریع احکام راجع به زنان<span class="footnote" rel="2" title="نهج البلاغه صبحی صالح ص ۴۰۵ رساله ۳۱">*</span>، و این سخن را کافی نیز به سند خود از عبد اللَّه بن کثیر از امام صادق (ع) از علی بن ابی طالب (ع) نقل کرده<span class="footnote" rel="3" title="فروع کافی ج ۵ ص ۵۱۰ حدیث ۳">*</span>، و نیز به سند خود از اصبغ بن نباته از آن جناب آورده،       <code class="page" rel="4,555"/> که در نامه‌ای که به فرزندش نوشته فرموده: ان المراة ریحانة و لیست بقهرمانة<span class="footnote" rel="1" title="فروع کافی ج ۵ ص ۵۱۰ ذیل حدیث ۳">*</span>،  (زن ریحانه است نه قهرمان). </p> <p>و هم چنین کلام دیگری که در این باره از رسول خدا (ص) نقل شده که فرمود:  (زن لعبت است، هر کس او را گرفت مراقب باشد ضایعش نسازد)، آری رسول خدا  (ص) تعجب می‌کرد از مردی که همسرش را می‌زند، و آن گاه با همان دست با وی معانقه می‌کند<span class="footnote" rel="2" title="فروع کافی ج ۵ ص ۵۱۰ ذیل حدیث ۲">*</span>. </p> <p>در کافی نیز به سند خود از ابی مریم از امام ابی جعفر (ع) روایت کرده که فرمود: رسول خدا (ص) فرمود:  (آیا جای تعجب نیست‌ که کسی همسرش را بزند، و آن گاه با او دست به گردن شود؟ و امثال این بیانات در احادیث بسیار زیاد است، که اگر کسی در آنها دقت کند نظریه اسلام در باره زنان را درک می‌کند<span class="footnote" rel="3" title="فروع کافی جلد ۵ ص ۵۰۹ حدیث ۱">*</span>. </p> <p>حال به بحثی که پیرامون داستان اسماء دختر یزید انصاری داشتیم بر می‌گردیم، اگر کسی در این حدیث و در نظایر آن که داستانهایی از مراجعه زنان به رسول خدا (ص) و گفتگویشان با آن جناب در مسائل راجع به شرایع دین را حکایت می‌کند، و نیز در احادیثی که از حقوق مختلف زنان خبر می‌دهد دقت کند، این معنا برایش روشن می‌شود که زنان در عین این که در حجابند، و مسئولیتشان اداره داخل خانه‌ها است، و بیشتر به شؤون زندگی منزلی می‌پردازند در عین حال ممنوع از مراوده و آمد و شد به نزد ولی امر، و نیز تلاش در حل مشکلاتی که احیانا پیش می‌آید نبوده‌اند، و این همان آزادی عقیده‌ای است که ما در ضمن بحث پیرامون آزادی عقیده، در آخر سوره آل عمران در باره‌اش بحث کردیم. و از حدیث نامبرده و نظایر آن سه نکته استفاده می‌شود. </p> <h3> <span class="title" rel="4_32 4_33 4_34 4_35">استفاده سه نکته از روایت اسماء بنت یزید، پیرامون موقعیت و شخصیت زن در اسلام</span> </h3> <p> اول این که طریقه مرضیه زن در اسلام این است که به تدبیر امور داخلی منزل و تربیت اولاد بپردازد، و این طریقه در عین این که سنتی است پسندیده، و غیر واجب، و لیکن ترغیب و تشویقهایی که در باره آن شده، -از آنجایی که جو مسلمین جو تقوا و به دست آوردن رضای خدا و ترجیح ثوابهای آخرت بر بهره‌های دنیوی، و تربیت بر اساس اخلاق صالحه زنان یعنی عفت و حیا و محبت اولاد و عشق ورزیدن به زندگی در محیط خانه و امثال آن بوده-این سنت مستحبّ هم چنان محفوظ مانده است. </p> <p>       <code class="page" rel="4,556"/> اشتغال به این شؤون، و اهتمامی که در زنده نگه داشتن عواطف پاکی که خدای عز و جل در وجود زنان به ودیعه سپرده زنان را مشغول به خود کرد، و فرصتشان نداد که در مجامع مردان داخل شده، و با آنان حتی در حدودی که خدا به آنان اجازه داده بود اختلاط کنند، شاهد این معنا همین است که این سنت هم چنان در بین مسلمانان در طول قرنهای طولانی روی پای خود ایستاده بود، تا آن که بی‌بندوباری زنان مغرب زمین به عنوان آزادی زنان در جوامع مسلمین رخنه یافت، و بدون اینکه مسلمانان خودشان متوجه شوند بدترین جنایات را بر مرد و زنشان وارد آورد، و آن عبارت بود از تباهی اخلاق، و فساد زندگی، و بزودی دود این افسار گسیختگی به چشمشان خواهد رفت. </p> <p>آری اگر اهل قرا ایمان می‌آوردند و تقوا پیشه می‌کردند خدای تعالی برکاتی از آسمان به رویشان باز می‌کرد، و آن وقت از آسمان و زمین برخوردار می‌شدند و لیکن آیات خدا را تکذیب کردند، و نتیجه‌اش این شد که گرفتار شدند. </p> <p>دوم اینکه جای تردیدی باقی نمی‌ماند که ممنوعیت زنان از شرکت در امر جهاد و امر قضاوت و حکومت بر مردم سنت واجبی بوده است. </p> <h3> <span class="title" rel="4_32 4_33 4_34 4_35">ارزش احکام اسلامی در محیط و ظرف اجتماعی تحت حاکمیت اسلام، معلوم می‌گردد</span> </h3> <p> سوم این که اسلام این محرومیت زنان را مهمل نگذاشته، و آن را به مزیتی برابر آن جبران کرده است، مثلا اگر زنان از فضیلت جهاد در راه خدا محروم شده‌اند خدای تعالی این فضیلت را به فضیلتی دیگر معادل آن جبران نموده، و مزایا و فضایلی به او داده که در آن افتخاراتی حقیقی هست، مثلا اسلام نیکو شوهرداری کردن را جهاد زن قرار داده، و شاید همین مطلب در بین ما (البته مایی که فعلا در ظرف زندگی فاسدی قرار داریم) آن طور که هست ارزش خود را نشان ندهد، و لیکن در ظرف زندگی‌ای که اسلام حاکم بر آن است (و در آن ظرف‌ برای هر چیزی به مقدار ارزش واقعیتش ارج نهاده می‌شود، و در آن همه تلاشها و رقابت‌ها بر سر فضایلی از انسانیت است که مورد رضامندی خدای سبحان باشد، خدایی که ارزش هر یک از فضایل را آن طور که هست می‌شناسد، و برای سلوک هر انسانی مسلکی را معین نموده، و آن انسان را به پیمودن آن مسلک تشویق نموده، و برای ملازم بودن خطی که برایش ترسیم کرده بها و ارزشی معین کرده، که معادل انواع خدمات انسانی، و معادل اعمال آن است) در چنین ظرفی دیگر هیچ خطی بر خطی دیگر برتری ندارد، ساده‌تر بگویم در چنین ظرفی فضیلت آن مردی که در معرکه قتال حاضر می‌شود، و با کمال سخاوت خون خود را ایثار می‌کند، از فضیلت زنی که وظیفه شوهرداریش را انجام می‌دهد، برتر نیست، و نیز آن مرد حاکمی که سرپرستی جامعه را به عهده گرفته، چرخ زندگی مجتمع را می‌چرخاند، هیچ<code class="page" rel="4,557"/> افتخاری بر آن زن ندارد، و آن مردی که بر مسند قضا تکیه زده هیچ برتری نسبت به زنی که کودکش را تر و خشک می‌کند ندارد، چون منصب حکومت و قضا-البته برای کسی که در آن دو منصب طبق حق عمل کند، و حق را به حق دار برساند-جز خون دل و مشقت دنیوی اثری ندارد چون در ظرف اسلام و برای مرد مسلمان قبول این منصب‌ها در حقیقت خود را به معرض مخاطر و مهالک افکندن است، چون هر لحظه ممکن است حق بیچاره‌ای را که به جز رب العالمین حامی‌یی ندارد ضایع کند، <span class="aya" rel="89_14" data-words="1-3">إن ربک لبالمرصاد</span><span class="footnote" rel="1" title="سوره فجر آیه ۱۴">*</span> رب العالمینی که در کمین ستمکاران است، بنا بر این چه افتخاری هست برای مردان بر زنانی که اگر این مسئولیت‌ها را نپذیرفته‌اند، برای این است که رب العالمین از آنان نخواسته، و از آنان چیز دیگری خواسته و برایشان، خطی دیگر ترسیم کرده، که باید ملازم خط خود باشند، و راه خود را بروند. </p> <p>پس در مجتمع اسلامی این پستها وقتی افتخار می‌شود، و زمانی اثر خود را می‌بخشد، و وقتی تعبد به آن برای صاحبش صحیح و مشروع می‌گردد، که صاحبش در پذیرفتن آن نوعی ایثار کرده باشد، و طوری تربیت شده باشد که هر پستی را که اجتماع به او می‌دهد در نظرش مسئولیت و بار گران باشد، و در قبول آن از خودگذشتگی به خرج دهد، در چنین مجتمعی اگر به مرد بگویند تو باید به میدان جنگ بروی، یا کشور را اداره کنی، به خاطر رضای خدا این بار سنگین را به دوش می‌کشد، و اگر به زن بگویند تو باید در خانه بمانی و نسل را تربیت کنی، او نیز به خاطر خدا قبول می‌کند، و هیچ تناقضی هم در این دو قسم حکم نمی‌بیند. </p> <p>آری اختلاف شؤون و مقامات اجتماعی و اعمال بشری به حسب اختلاف مجتمعات، و جو آنها چیزی نیست که کسی بتواند آن را انکار کند، یک سرباز، یا یک حاکم، و یا یک قاضی مسلمان، اگر افتخار می‌کند به خاطر یک احترام خرافی و غیر واقعی نیست، بلکه یک کرامت واقعی است، و آن این است که توانسته در راه خدا مسئولیتی سنگین را به عهده بگیرد، ولی یک سرباز غیر مسلمان که در محیطی مادی تربیت یافته، او نیز در جنگیدن و خون دادن و اینکه حاضر شده است جان خود را در راه وطن خود بدهد افتخار می‌نماید، لیکن به خاطر یک احترام خرافی، و غیر واقعی افتخار می‌کند، و آن این است که وقتی کشته شد و به اعتقاد او نابود و هیچ و پوچ گشت، مردم نامش را در فهرست فداکاران در راه وطن می‌برند، و از خود نمی‌پرسد وقتی من هیچ و پوچ شدم کجا هستم که از تعظیم نامم لذت ببرم. </p> <p>و همچنین یک ستاره سینما در آن جامعه احترامی پیدا می‌کند، که حتی رئیس   <code class="page" rel="4,558"/> جمهور هم آن احترام را نداشته باشد، در حالی که شغلشان و آنچه در طول عمر به مردم می‌دادند، بزرگترین عامل سقوط مقام زنان بود، و شنیع‌ترین فحشا و سزاوار شنیع‌ترین سرزنش بودند. </p> <p>پس همه اینها که گفتیم علتش این است که ظرف زندگی خوبیها و بدیها و افتخارات و ننگ‌ها را معین می‌کند، چه بسیار جمعیت‌ها که یک امر ناچیز و حقیر را تعظیم، و یک امر مهم و ارزنده را تحقیر می‌کنند، پس هیچ بعید نیست که اسلام اموری را تعظیم کند، و ما مسلمانانی که در محیط مادیت و غرب‌زدگی بار آمده‌ایم آن را حقیر بشماریم، یا اسلام اموری را حقیر بشمارد که در چشم و درک ما بسیار عظیم باشد، و بر سر آنها سر و دست بشکنیم، و ظرف در صدر اسلام ظرف تقوا و ایثار آخرت بر دنیا بود، نه ظرفی که فعلا ما داریم. <code class="page" rel="4,559"/> </p>
