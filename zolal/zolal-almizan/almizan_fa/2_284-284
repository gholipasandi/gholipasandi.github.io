<h3 class="ayas">سوره البقرة آیه ۲۸۴</h3><code class="section" rel="2_284-284"/><h3>ترجمه آیه</h3> <p> <span class="trans" rel="2_284">آنچه در آسمانها و آنچه در زمین است، ملک خدا است، و شما آنچه در دل دارید چه آشکار کنید و چه پنهان بدارید خدا شما را با آن محاسبه می‌کند، پس هر که را بخواهد می‌آمرزد، و هر کس را بخواهد عذاب می‌کند، و خدا به هر چیز توانا است «۲۸۴» </span></p> <h3>بیان آیه</h3> <p> <span class="aya" rel="2_284" data-words="1-8">لله ما فی السماوات و ما فی الأرض</span> این جمله دلالت دارد بر مالکیت خدای سبحان نسبت به عالم، یعنی آنچه در آسمانها<code class="page" rel="2,671"/> و زمین است و منظور از آن، زمینه‌چینی است برای جمله بعد، که می‌فرماید: <span class="aya" rel="2_284" data-words="9-19">و إن تبدوا ما فی أنفسکم أو تخفوه یحاسبکم به الله</span> و می‌خواهد بفرماید آنچه در آسمانها و زمین است، که از آن جمله، شما انسانها و اعمال شما است، و آنچه که دلهای شما کسب می‌کند همه و همه ملک خدا است، و خدا محیط به شما و مسلط و مشرف بر اعمال شما است، و برای او هیچ تفاوتی ندارد که شما اعمالتان را علنی انجام دهید، و یا پنهانی، هر جور انجام دهید، خداوند شما را به آن محاسبه می‌کند. </p> <p>و چه بسا می‌توان نکته‌ای را از ظاهر آیه دریافت، و آن این است که در آیه شریفه بین چهار چیز دو به دو مقابله افتاده، یعنی بین زمین و آسمان یک مقابله، و بین صفات درونی و اعمال ظاهری یک مقابله شده، در نتیجه آسمان هم سنخ و هم طراز اعمال نفس، و صفات درونی است، و زمین، هم سنخ اعمال بدنی قلمداد شده، پس وقتی می‌فرماید: آنچه در آسمانها است ملک خدا است، نتیجه می‌دهد پس صفات نفسانی بشر نیز ملک او است، و وقتی می‌فرماید: <span class="aya" rel="2_284" data-words="5-8">و ما فی الأرض</span> نتیجه می‌دهد که پس اعمال انسانها نیز ملک او است، و در آخر نتیجه می‌دهد: آنچه در دلهای آنان پوشیده هست، چه اظهار بشود و چه نشود ملک خدا است، و به زودی خدای تعالی با محاسبه خود در این ملک تصرف خواهد کرد. </p> <h3> <span class="title" rel="2_284">توضیح معنای: <span class="aya" rel="2_284" data-words="9-16">و إن تبدوا ما فی أنفسکم أو تخفوه</span> و بیان اینکه خداوند انسان‌ها را به جهت احوال و ملکات نفسانی منشا اعمال محاسبه می‌کند</span> </h3> <p> <span class="aya" rel="2_284" data-words="9-19">و إن تبدوا ما فی أنفسکم أو تخفوه یحاسبکم به الله</span> کلمه: <em>ابداء</em> به معنای اظهار است، در مقابل <em>اخفا</em> ، که به معنای پنهان کردن است، و معنای کلمه‌ <span class="aya" rel="2_284" data-words="12-14">ما فی أنفسکم</span> ما استقر فی انفسکم است، یعنی آنچه در دلهای شما جایگزین شده، چون هم عرف و هم لغت از آن عبارت این معنا را می‌فهمد، و معلوم است که در نفس چیزی به جز ملکات و صفات چه فضائل و چه رذائل مستقر نمی‌شود. </p> <p>آری آنچه در نفس مستقر می‌شود صفاتی چون ایمان و کفر و حب و بغض و عزم و غیر اینها است، اینها است که هم می‌توان اظهارش کرد و هم پنهانش داشت، اما می‌توان اظهار کرد چون صفات اصولا در اثر تکرار، افعال مناسب با خود پیدا می‌کند، و وقتی فعلی از کسی صادر شد، عقل هر کس از آن فعل کشف می‌کند که فلان صفتی که مناسب با این فعل است در نفس فاعل وجود دارد. چون اگر این صفات و ملکات در نفس مستقر نبود، افعال مناسب با آن از جوارح صادر نمی‌شود. </p> <p>پس با صدور این افعال برای عقل روشن می‌شود که منشای برای این افعال در نفس فاعل هست، و اما می‌توان اخفا کرد برای اینکه ممکن است انسان آن کاری که دلالت بر وجود منشاش در نفس دارد انجام ندهد. <code class="page" rel="2,672"/> و <span class="phrase">کوتاه سخن اینکه ظاهر جمله: <em>ما فی أنفسکم</em> ثبوت و استقرار در نفس است، البته منظور ما از این حرف این نیست که از ظاهر عبارت نامبرده می‌فهمیم که منظور، استقرار صفات، به نحوی است که نظیر ملکات راسخه نتوان آن را از نفس زایل نمود، بلکه منظور ما ثبوت و استقرار تامی است که می‌توان صدور فعل را مستند به آن کرد، و ظهور این معنا از جمله، <em>ان تبدوا</em> و جمله <em rel="fa_2_284_15-16" data-sentence="359:289">او تخفوه</em> قابل انکار نیست، برای اینکه خود ابدا و اخفا دلالت دارد بر اینکه آنچه در نفس هست طوری است که هم ممکن است منشا اظهار باشد، و هم ممکن است منشا اظهار نباشد،  (پس با ملکات راسخه‌ای که نمی‌شود از بروز و ظهورش جلوگیری کرد، فرق دارد)، پس آیه شریفه به احوال نفس نظر دارد، نه به ملکات راسخه در نفس.</span> </p> <p>و اما خاطراتی که گاهی بی اختیار در نفس خطور می‌کند، و همچنین تصورات ساده‌ای که دنبالش تصدیق نیست، از قبیل صورت و قیافه گناهی که در نفس تصور می‌شود، بدون اینکه تصمیم بر آن گناه گرفته شود، لفظ آیه به هیچ وجه شامل آنها نیست، چون توجه فرمودید که اینگونه تصورات، استقراری در نفس ندارند، و منشا صدور هیچ فعلی نمی‌شوند. </p> <p>پس حاصل کلام این شد که آیه شریفه تنها بر احوال و ملکات نفسانیه‌ای دلالت دارد که منشا صدور افعال هستند، چه فعل اطاعت و چه معصیت، و خدای سبحان انسان‌ها را با آن احوال و ملکات محاسبه می‌کند. </p> <p>در نتیجه آیه شریفه همان سیاقی را دارد که آیه: <span class="aya" rel="2_225" data-words="1-12">لا یؤاخذکم الله باللغو فی أیمانکم، و لکن یؤاخذکم بما کسبت قلوبکم</span><span class="footnote" rel="1" title="سوره بقره آیه ۲۲۵">*</span> و آیه: <span class="aya" rel="2_283" data-words="31-33">فإنه آثم قلبه</span><span class="footnote" rel="2" title="سوره بقره آیه ۲۸۳">*</span> و آیه: <span class="aya" rel="17_36" data-words="9-19">إن السمع و البصر و الفؤاد کل أولئک کان عنه مسؤلا</span><span class="footnote" rel="3" title="سوره الاسراء آیه ۳۶">*</span> دارند، چون همه این آیات دلالت دارند بر اینکه قلوب که مراد از آن، همان نفوس است احوال و اوصافی دارد، که آدمی با آن احوال محاسبه می‌شود. </p> <p>و نیز آیه شریفه: <span class="aya" rel="24_19" data-words="1-16">إن الذین یحبون أن تشیع الفاحشة فی الذین آمنوا لهم عذاب ألیم فی الدنیا و الآخرة</span><span class="footnote" rel="4" title="سوره نور آیه ۱۹">*</span> که ظهور در این دارد که عذاب تنها و تنها به خاطر دوست داشتن اشاعه فحشا است، و معلوم است که دوستی حالتی قلبی است.  (دقت فرمائید)         <code class="page" rel="2,673"/> این بود ظاهر آیه، و لازم است دانسته شود که آیه شریفه تنها دلالت دارد بر اینکه محاسبه بر معیار حالات و ملکات قلبی است، چه اظهار بشود، و چه نشود، و اما اینکه جزای آن، در دو صورت اظهار و اخفا یک جور است یا نه؟ و به عبارت دیگر آیا جزا تنها بستگی به تصمیم دارد؟ خواه عمل را هم انجام بدهد یا ندهد؟ و خواه مصادف با واقع هم بشود یا نشود؟ و مثلا کاسه‌ای که شراب تشخیص داده بنوشد، بعد معلوم شود آب بوده، آیه شریفه ناظر به این جهات نیست. این بود نظریه ما در تفسیر آیه مورد بحث‌، </p><h3> <span class="title" rel="2_284">اقوال نادرستی که در تفسیر آیه: <span class="aya" rel="2_284" data-words="10-14">إن تبدوا ما فی أنفسکم</span>... گفته شده است</span> </h3> <p> ولی مفسرین در تفسیر آن به راههای مختلفی رفته‌اند، چون خیال کرده‌اند که آیه دلالت می‌کند بر اینکه تمامی خاطراتی که در نفس خطور می‌کند چه در نفس مستقر بشود و دل آن را بپذیرد و چه نپذیرد مورد مؤاخذه قرار می‌گیرد در حالی که اگر چنین باشد در حقیقت آیه شریفه تکلیفی طاقت‌فرسا کرده، برای اینکه همه می‌دانیم دل آدمی در و دروازه ندارد، هر خیالی و خاطره‌ای در آن وارد می‌شود، و این امری نیست که بتوان از آن اجتناب کرد مفسرین خودشان متوجه این اشکال شده، بعضی به آن ملتزم شده‌اند، و بعضی در مقام خلاصی از آن وجوهی ذکر کرده‌اند. </p> <p>بعضی گفته‌اند: آیه شریفه دلالت دارد بر اینکه آنچه وارد دل می‌شود به حساب می‌آید، و این تکلیفی است خارج از قدرت، و به همین جهت آیه‌ای دیگر که بعد از آن قرار دارد، آن را نسخ کرده می‌فرماید: <span class="aya" rel="2_286" data-words="1-6">لا یکلف الله نفسا إلا وسعها</span>...  و این پاسخ صحیح نیست، زیرا اولا: آیه چنین عمومیتی ندارد. و در ثانی تکلیف به ما لا یطاق و طاقت‌فرسا از خدای حکیم بدون شک، جایز نیست، و در ثالث خود خدای تعالی فرموده: که در دین هیچ حرجی بر شما نیست، <span class="aya" rel="22_78" data-words="9-16">و ما جعل علیکم فی الدین من حرج</span><span class="footnote" rel="1" title="سوره حج آیه ۷۸">*</span>. </p> <p>بعضی دیگر گفته‌اند که: آیه شریفه مخصوص کتمان شهادت و مربوط به آیه قبل است، که در باره قرض سخن می‌گفت، لیکن این پاسخ هم درست نیست، هم چنان که سخن بعضی دیگر که گفته‌اند: مخصوص کفار است، صحیح نیست. </p> <p>بعضی دیگر گفته‌اند: معنای آیه این است که اگر با اعمال خود بدی‌های نهفته در دلهایتان را بروز دهید، یعنی آن را علنی کنید، و چنین اعمالی را در انظار عموم مرتکب شوید، و یا در خلوت و پنهان از انظار عموم انجام دهید، در هر دو حال خدا آن اعمال را به حسابتان محاسبه خواهد کرد. </p> <p>   <code class="page" rel="2,674"/> بعضی دیگر گفته‌اند: مراد از آیه شریفه مطلق خاطرات است، اما مراد از محاسبه، معنای معمولی آن نیست، بلکه خبر دادن است، می‌فرماید: هر چه به خاطر شما خطور کند چه اظهارش بکنید و چه نکنید، خدا در روز قیامت شما را از آن خبر خواهد داد، و به گفته این مفسر آیه شریفه همان معنا را می‌خواهد برساند که آیه‌ <span class="aya" rel="5_105" data-words="17-20">فینبئکم بما کنتم تعملون</span><span class="footnote" rel="1" title="سوره مائده آیه ۱۰۵">*</span> آن معنی را می‌رساند و این وجه و وجه قبلیش به دلیل اینکه خلاف ظاهر آیه است که بیانش گذشت مردود است. </p> <p> <span class="aya" rel="2_284" data-words="20-32">فیغفر لمن یشاء و یعذب من یشاء، و الله علی کل شیء قدیر</span> در آیه شریفه، مغفرت الهی و یا عذاب او فرع بر مالکیت خدا و احاطه‌اش به اعمال مردم، شده، و این مطلب اشاره به این است که مراد از جمله: <span class="aya" rel="2_284" data-words="12-14">ما فی أنفسکم</span>، صفات و احوال بد درونی است، گو اینکه کلمه مغفرت گاهی در قرآن کریم در غیر مورد گناهان نیز استعمال می‌شود، ولی این استعمال خیلی نادر و کم است، که احتیاج به کمک قرائن دارد، قرائنی که بفهماند منظور نوع خاصی از مغفرت است، نه مغفرت معمولی که همان آمرزش گناهان باشد، و جمله: <span class="aya" rel="2_284" data-words="27-32">و الله علی کل شیء قدیر</span> تعلیلی است راجع به مفهوم جمله اخیر و یا به مفهوم همه آیه. </p> <h3>بحث روایتی</h3> <h3> <span class="title" rel="2_284"> (روایات مختلف و معارضی که در باره نسخ یا عدم نسخ آیه: ان تبدوا... آمده است</span> </h3> <p> در صحیح مسلم از ابی هریرة روایت کرده که گفت: وقتی آیه: <span class="aya" rel="2_284" data-words="1-19">لله ما فی السماوات و ما فی الأرض، و إن تبدوا ما فی أنفسکم، أو تخفوه یحاسبکم به الله</span> بر رسول خدا ص نازل گردید، اصحاب را سخت گران آمد، لذا نزد رسول خدا ص آمده به زانو نشستند، و عرضه داشتند: یا رسول اللَّه هر عملی از قبیل نماز و روزه و جهاد و صدقه که برای ما مقدور باشد بر ما تکلیف بکن، ولی این آیه از طاقت ما بیرون است. </p> <p>رسول خدا ص فرمود: آیا می‌خواهید همان را بگوئید که قبل از شما اهل کتاب گفته بودند، که سمعنا و عصینا-شنیدیم ولی نافرمانی کردیم ؟، نه اینطور نگوئید، بلکه بگوئید: <span class="aya" rel="2_285" data-words="27-34">سمعنا و أطعنا، غفرانک ربنا و إلیک المصیر</span> -یعنی شنیدیم و اطاعت کردیم، پروردگارا!از تو آمرزش می‌جوئیم و بازگشت به سوی تو است و چون مردم این را مکرر گفتند   <code class="page" rel="2,675"/> تا زبانشان به گفتن آن رام شد، دنبالش خدای تعالی این آیه را نازل کرد: <span class="aya" rel="2_285" data-words="1-9">آمن الرسول بما أنزل إلیه من ربه و المؤمنون</span>... و چون مردم به مضمون این آیه عمل کردند، و به خدا و ملائکه و کتب و رسولان خدا ایمان آوردند، خداوند آیه قبلی را که می‌فرمود: <span class="aya" rel="2_284" data-words="10-16">إن تبدوا ما فی أنفسکم أو تخفوه</span> را با جمله: <span class="aya" rel="2_286" data-words="1-6">لا یکلف الله نفسا إلا وسعها</span>... نسخ فرمود.<span class="footnote" rel="1" title="صحیح مسلم ج ۲ ص ۱۴۵">*</span> مؤلف: این روایت را الدر المنثور هم از احمد، و نیز از مسلم و ابی داود (در کتاب ناسخش)، و ابن جریر و ابن منذر و ابن ابی حاتم از ابی هریرة آورده، و قریب به این مضمون را به چند طریق از ابن عباس نقل کرده، و مساله نسخ را به چند طریق از غیر ابن عباس مانند ابن مسعود و عایشه نیز نقل کرده است.<span class="footnote" rel="2" title="تفسیر الدر المنثور ج ۱ ص ۳۷۴">*</span> و از ربیع بن انس نقل کرده که گفته: آیه مورد بحث محکم است، یعنی نسخ نشده، چیزی که هست منظور از محاسبه (این نیست که در قیامت در برابر نیت‌ها و یا صفات بد هم کیفر خواهد بود، بلکه مراد) این است که خدای تعالی در قیامت (از احوال و اوصاف درونی) و از اعمال شما خبر می‌دهد. </p> <p>و از ابن عباس به چند طریق نقل کرده که گفته است: آیه شریفه مخصوص کتمان شهادت و ادای آن است، پس آیه از آیات محکمه است و نسخ نشده. </p> <p>و از عایشه هم روایت کرده که گفت: منظور از محاسبه‌ای که در آیه آمده، غم و اندوهی است که به شخص عازم به گناه در اثر ترک آن گناه می‌رسد، پس آیه به حکم این روایت محکم است نه منسوخ. </p> <p>و از طریق علی ع از ابن عباس روایت کرده که در تفسیر آیه: <span class="aya" rel="2_284" data-words="9-16">و إن تبدوا ما فی أنفسکم أو تخفوه</span> گفته، این آیه در باره ظاهر و باطن شما است، می‌فرماید: خداوند با آن دو به حساب شما می‌رسد، پس این آیه نسخ نشده، ولی وقتی خدا خلائق را در قیامت جمع می‌کند، می‌فرماید: من شما را به آنچه در دل پنهان می‌کردید، و حتی ملائکه من هم از آنها خبردار نشدند، خبر می‌دهم، و اما خداوند مؤمنین را بعد از خبر دادن در مورد آنچه به دل گذرانده‌اند می‌آمرزد، و اما اهل شک و تردید را خبر می‌دهد به تکذیبی که در دل نهان داشتند، <span class="aya" rel="2_225" data-words="7-12">و لکن یؤاخذکم بما کسبت قلوبکم</span><span class="footnote" rel="3" title="سوره بقره آیه ۲۲۵">*</span>. </p> <h3> <span class="title" rel="2_284">نقد روایات مذکوره و اثبات بطلان قول به منسوخ شدن آیه کریمه ان تبدو... </span> </h3> <p> مؤلف: این روایات با همه اختلافاتی که در مضامینش هست، در این که مخالف با ظاهر قرآنند مشترکند، چون قبلا گفتیم ظاهر آیه این است که محاسبه بر روی اوصافی است که دل‌ها یا مستقلا و یا از طریق اعضا کسب کرده باشد، و حال، چه این کسب به وسیله عمل ظاهری باشد، و چه درونی و پنهانی، و چه انسان مؤمن باشد، و چه کافر اما خطورات نفسانی کسب نیست و ظاهر محاسبه، محاسبه به جزا است، نه خبر دادن به اینکه چه چیزهایی از دل شما گذشته، و چه تصمیم‌هایی گرفته‌اید، و آنچه ما گفتیم، هم خود آیه مورد بحث بر آن دلالت دارد و هم آیاتی دیگر که گذشت. </p> <p>و اما مساله خود نسخ اشکال جداگانه‌ای دارد، و آن وجوهی از خلل است که باعث می‌شود از حجیت ساقط شود. </p> <p>اول اینکه: نسخ خلاف ظاهر قرآن است، که بیانش گذشت. </p> <p>دوم اینکه: مستلزم این است که تکلیف به چیزی که خارج از طاقت انسان است جایز باشد، و حال آنکه عقل در بطلان آن هیچ تردیدی ندارد آن هم تکلیفی که از ناحیه خدای تعالی باشد، حال چه این تکلیف بعدا نسخ بشود یا نشود، بلکه تکلیف کردن به چیزی که ما فوق طاقت است و سپس نسخ کردن، اشکالی علاوه دارد، و آن این است که به حکم روایت آیه شریفه قبل از اینکه مورد عمل قرار گیرد نسخ شده، و این خود اشکالی است جداگانه (چون معنایش این است که خدای تعالی هم العیاذ باللَّه، سخن نسنجیده‌ای گفته، و سپس پشیمان شده باشد، بر خلاف نسخ بعد از عمل که معنایش این است که حکمی که نسخ شده تا امروز مصلحت داشته و از اول موقت بوده است). </p> <p>سوم اینکه: خواننده عزیز به زودی در تفسیر دو آیه بعد خواهد دید که جمله: <span class="aya" rel="2_286" data-words="1-6">لا یکلف الله نفسا إلا وسعها</span> اصلا نمی‌تواند ناسخ چیزی باشد، بلکه تنها دلالت دارد بر این که هر نفسی در قیامت به بدی‌هایی که خودش کسب کرده، خواهد رسید، چه اینکه تحملش آسان باشد و چه دشوار، و ما فوق طاقت (چون او خودش آن را برای خود درست کرده نه خدای تعالی)، پس اگر کسی چیزی را بر خود تحمیل کند که طاقتش را نداشته باشد، و یا به دست خود، زنجیری بپای خود ببندد سرنوشتی است که خودش برای خود درست کرده، و غیر از خود کسی را ملامت نکند، پس جمله: <span class="aya" rel="2_286" data-words="1-6">لا یکلف الله نفسا إلا وسعها</span> به منزله جمله معترضه‌ای است که می‌خواهد توهمی را دفع کند. </p> <p>چهارم اینکه: به زودی خواهد آمد که اصلا تکیه کلام در دو آیه شریفه بر مساله خطورات نفسانی نیست، و در مساله نسخ حتما باید ناسخ تکیه بر منسوخ داشته و به آن نظر<code class="page" rel="2,677"/> داشته باشد، و دو آیه <span class="aya" rel="2_285" data-words="1-2">آمن الرسول</span>... غرض دیگری را دنبال می‌کند غیر آن غرضی که آیه:  <span class="aya" rel="2_284" data-words="1-8">لله ما فی السماوات و ما فی الأرض</span>... در صدد بیان آن است، و انشاء اللَّه به زودی مطلب روشن‌تر خواهد شد. <code class="page" rel="2,678"/> </p>
