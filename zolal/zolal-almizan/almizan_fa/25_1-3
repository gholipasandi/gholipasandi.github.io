<h2 class="sura">سوره فرقان مکی است و هفتاد و هفت آیه دارد </h2><h3 class="ayas">سوره الفرقان آیه‌های ۱ تا ۳</h3><code class="section" rel="25_1-3"/><h3>ترجمه آیات</h3> <p> <span class="trans" rel="25_0">به نام خدای رحمان و رحیم.  </span><span class="trans" rel="25_1">بزرگ و لایق بزرگی است آن خدایی که این فرمان را به بنده خویش نازل کرد تا بیم‌رسان جهانیان باشد.  «۱» </span><span class="trans" rel="25_2">همان که فرمان‌روایی آسمانها و زمین خاص او است، فرزندی نگرفته و در فرمان‌روایی شریک ندارد، و همه چیز را او آفریده و آن را به اندازه کرده اندازه‌ای دقیق.  «۲» </span><span class="trans" rel="25_3"> (ولی گروهی) سوای خدا خدایانی گرفتند که چیزی خلق نکنند و خودشان مخلوقند، اختیار سود و زیان خویش ندارند و اختیار مرگ و زندگی و تجدید حیات ندارند.  «۳» </span></p>   <h3>بیان آیات</h3> <p> غرض این سوره بیان این حقیقت است که دعوت رسول خدا (ص) <code class="page" rel="15,238"/> دعوتی است حق، و ناشی از رسالتی از جانب خدای تعالی، و کتابی نازل شده از ناحیه او، و نیز در این سوره چند نوبت پشت سر هم ایرادهایی که کفار بر نبوت آن جناب از ناحیه خدا، و بر نازل بودن کتابش از جانب خدا کرده‌اند، دفع شده، و در این دفع عنایتی بالغ به کار رفته. </p> <p>و چون بیان این غرض مستلزم احتجاج بر مساله توحید و نفی شریک، و بیان پاره‌ای از اوصاف قیامت، و صفات پسندیده‌ای از مؤمنین بود، لذا به این مسائل نیز پرداخته، ولی همه این بیانات را با لحن انذار و تخویف ایفاء نمود، نه تبشیر و تشویق. </p> <p>این را هم باید گفت که این سوره به شهادت سیاق عمومی آیات آن در مکه نازل شده، جز اینکه چه بسا بعضی<span class="footnote" rel="1" title="مجمع البیان، ج ۷، ص ۱۵۹">*</span> از مفسرین سه آیه آن را استثناء کرده، گفته‌اند که: در مدینه نازل شده است، و آن سه آیه عبارت است از آیه‌ <span class="aya" rel="25_68" data-words="1-8">و الذین لا یدعون مع الله إلها آخر</span>... <span class="aya" rel="25_70" data-words="18-19">غفورا رحیما .</span> و شاید وجه در آن این باشد که در این سه آیه مساله حرمت زنا مطرح شده، ولی شما خواننده عزیز به خاطر دارید که در تفسیر آیه خمر از سوره مائده آنجا که اخبار را نقل کردیم، گفتیم که: حرمت زنا و شراب از اول ظهور دعوت اسلامی معروف بوده، که یکی از احکام این دین است. </p> <p>و <span class="phrase">عجیب از بعضی<span class="footnote" rel="2" title="روح المعانی، ج ۱۸، ص ۲۳۰ به نقل از ضحاک">*</span> از مفسرین است که گفته‌اند: همه سوره مدنی است، مگر سه آیه از آن که اولش: <span class="aya" rel="25_1" data-words="1-2">تبارک الذی</span> و آخرش کلمه <em rel="fa_25_3_29-29" data-sentence="248:5">نشورا</em> است.</span> </p> <h3> <span class="title" rel="25_1">توضیح آیه: <span class="aya" rel="25_1" data-words="1-9">تبارک الذی نزل الفرقان علی عبده لیکون للعالمین نذیرا</span> </span> </h3> <p> <span class="aya" rel="25_1" data-words="1-9">تبارک الذی نزل الفرقان علی عبده لیکون للعالمین نذیرا</span> <span class="phrase">کلمه <em rel="fa_25_1_1-1" data-sentence="5:74">تبارک</em> از ماده <em rel="fa_25_1_1-1" data-sentence="67:52">برکة</em> -به دو فتحه-است که به معنای ثبوت خیر در هر چیز است.</span> </p> <p>مانند ثبوت آب در برکه (آب انبار)، و این معنا از واژه <em>برک البعیر</em> گرفته شده، که به معنای آن است که شتر سینه به زمین بگذارد و بخوابد، کلمه تبارک هم از همان ریشه اشتقاق یافته، و معنایش ثبوت خیر است در هر چیزی که می‌گوییم مبارک است، چیزی که هست صیغه تبارک علاوه بر افاده معنای مزبور، -به طوری که گفته‌اند<span class="footnote" rel="3" title="روح المعانی، ج ۱۸، ص ۲۳۰">*</span> -مبالغه در آن را نیز می‌رساند. و این صیغه تقریبا می‌توان گفت از کلماتی است که جز در مواردی نادر بر غیر خدا اطلاق نمی‌شود. </p> <p><span class="phrase">کلمه <em rel="fa_25_1_4-4" data-sentence="5:198">فرقان</em> به معنای فرق است، و اگر قرآن کریم را فرقان نامید از آن جهت بوده       <code class="page" rel="15,239"/> که آیاتش بین حق و باطل جدایی می‌اندازد، و یا از این جهت بوده که آیاتش جدا جدا نازل شده.</span> مؤید معنای اول این است که این کلمه در قرآن کریم بر تورات هم اطلاق شده، با اینکه تورات یکباره نازل شد. </p> <p><span class="phrase">راغب در مفردات گفته: کلمه <em rel="fa_25_1_4-4" data-sentence="26:376">فرقان</em> از کلمه <em rel="fa_25_1_4-4" data-sentence="90:355">فرق</em> بلیغ‌تر است، برای اینکه فرقان تنها در فرق نهادن بین حق و باطل استعمال می‌شود، مانند قنعان، که تنها در مردی استعمال می‌شود که دیگران به حکم او قناعت می‌کنند، و این کلمه اسم است نه مصدر، به خلاف فرق که هم مصدر است، و هم در فرق بین حق و باطل و غیر آن استعمال می‌شود<span class="footnote" rel="1" title="مفردات راغب، ماده &lt;em&gt;فرق&lt;/em&gt; ">*</span>.</span> </p> <p><span class="phrase">کلمه <em rel="fa_25_1_8-8" data-sentence="5:212">عالمین</em> جمع عالم است که معنایش خلق است، در صحاح اللغة گفته:  <em>عالم</em> به معنای خلق است، و جمع آن عوالم می‌آید، و عالمون به معنای اصناف خلق است<span class="footnote" rel="2" title="صحاح اللغة، ج ۵، ص ۱۹۹۱">*</span>.</span> و این لفظ هر چند شامل همه خلق از جماد و نبات و حیوان و انسان و جن و ملک می‌شود، و لیکن در خصوص آیه مورد بحث به خاطر سیاقی که دارد یعنی انذار را غایت و نتیجه تنزیل قرآن قرار داده، مراد از آن خصوص مکلفین از خلق است، که ثقلان یعنی جن و انس است، البته ما تنها از مکلفین این دو صنف را می‌شناسیم. </p> <p>با این بیان روشن شد اینکه بعضی<span class="footnote" rel="3" title="روح المعانی، ج ۱۸، ص ۲۳۱">*</span> از مفسرین گفته‌اند: آیه شریفه دلالت می‌کند بر عموم رسالت رسول خدا (ص)، و اینکه آن جناب مبعوث بر تمامی ما سوی اللَّه است، صحیح نیست، چون این مفسر غفلت کرده از اینکه چرا از رسالت تعبیر به انذار فرموده، و نظیر آیه مورد بحث در دلالت بر عمومیت آیه: <span class="aya" rel="3_42" data-words="12-16">و اصطفاک علی نساء العالمین</span><span class="footnote" rel="4" title="آل عمران، آیه ۴۲">*</span> و آیه‌ <span class="aya" rel="45_16" data-words="15-18">و فضلناهم علی العالمین</span><span class="footnote" rel="5" title="سوره جاثیه، آیه ۱۶">*</span> می‌باشد. </p> <p><span class="phrase">کلمه <em rel="fa_25_1_9-9" data-sentence="5:160">نذیر</em> -به طوری که گفته‌اند<span class="footnote" rel="6" title="روح المعانی، ج ۱۸، ص ۲۳۱">*</span> -به معنای منذر،  (بیم‌رسان) است، و انذار با تخویف قریب المعنا است.</span> </p> <p>پس اینکه فرمود: <span class="aya" rel="25_1" data-words="1-6">تبارک الذی نزل الفرقان علی عبده</span> معنایش این است که خیر بسیار در کسی که فرقان را بر عبد خود محمد (ص) نازل کرد ثابت شد، و             <code class="page" rel="15,240"/> ثبوت خیر کثیر در خدا، با اینکه آن خیر عاید خلقش می‌شود، کنایه است از جوشش و فوران خیر از او بر خلق او، به خاطر اینکه کتابی بر بنده‌اش نازل کرده که فارق میان حق و باطل، و نجات دهنده عالمیان از ضلالت، و سوق دهنده به سوی هدایت است. </p> <p>و اگر در آیه شریفه نزول قرآن را از ناحیه خدا، و رسول خدا (ص) را فرستاده او، و نذیر برای عالمیان خوانده، و نیز قرآن را فرقان و جدا کننده حق از باطل نامیده، و رسول را بنده خداوند، بر عالمیان معرفی کرده، اشعار دارد بر اینکه مملوک خدا است، و هیچ اختیاری از خود ندارد، همه به منظور زمینه چینی برای مطالبی است که بعدا از مشرکین حکایت می‌کند، که به قرآن طعنه زدند که این افتراء بر خدا است. و محمد (ص) آن را از پیش خود تراشیده، و قومی دیگر نیز او را کمک کرده‌اند، و اینکه پیغمبر طعام می‌خورد، و در بازارها راه می‌رود، و طعنه‌های دیگری که زدند، و پاسخی که از طعنه‌های ایشان داده. </p> <p>پس حاصل کلام این شد که قرآن کتابی است که با حجت‌های باهره خود بین حق و باطل جدایی می‌اندازد، پس خودش جز حق نمی‌تواند باشد، چون باطل ممکن نیست میان حق و باطل فارق باشد، و اگر خود را به صورت حق جلوه می‌دهد، برای فریب دادن مردم است. </p> <p>و آن کسی که این کتاب را آورده عبدی است مطیع خدا که عالمیان را با آن انذار نموده، و به سوی حق دعوت می‌کند پس او نیز جز بر حق نمی‌باشد، و اگر بر باطل بود به سوی حق دعوت نمی‌کرد، بلکه از حق گمراه می‌ساخت، علاوه بر این خدای سبحان در کلام معجز خود به صدق رسالت او شهادت داده، و کتاب او را نازل از ناحیه خود خوانده. </p> <p><span class="phrase">از اینجا معلوم می‌شود اینکه بعضی<span class="footnote" rel="1" title="روح المعانی، ج ۱۸، ص ۲۳۱">*</span> از مفسرین گفته‌اند: مراد از <em rel="fa_25_1_4-4" data-sentence="133:148">فرقان</em> مطلق- کتابهای آسمانی و نازل بر انبیاء است، و مراد از <em>عبد او</em> ، عموم انبیاء است، صحیح نیست و دوری‌اش از ظاهر لفظ آیه بر کسی پوشیده نمی‌باشد.</span> </p> <p>لام در جمله <span class="aya" rel="25_1" data-words="7-9">لیکون للعالمین نذیرا</span> لام تعلیل است، و می‌رساند که هدف از تنزیل فرقان بر عبدش این است که بیم دهنده جمیع عالم از انس و جن باشد، چون کلمه جمع در صورتی که الف و لام بر سرش در آمده باشد استغراق و کلیت را می‌رساند. و همین تعبیر یعنی آوردن صیغه جمع با الف و لام خالی از اشاره به این معنا نیست که برای همه عالم یک اله و   <code class="page" rel="15,241"/> معبود است، نه آن طور که وثنی مذهبان معتقدند که هر قومی برای خود الهی غیر از اله دیگران دارد. </p> <p>و اگر در آیه مورد بحث تنها به ذکر انذار اکتفاء کرد، و نامی از تبشیر نبرد، برای این بود که کلام در این سوره در سیاق انذار و تخویف بود. </p> <h3> <span class="title" rel="25_2">اثبات ملک مطلق برای خداوند <span class="aya" rel="25_2" data-words="2-6">له ملک السماوات و الأرض</span> و استنتاج فرزند و شریک نداشتن و انحصار خلقت، تقدیر و تدبیر در او عز و جل</span> </h3> <p> <code class="aya" rel="25_2"/> <span class="aya" rel="25_2" data-words="1-6">الذی له ملک السماوات و الأرض...</span> کلمه <em>ملک</em> -به کسره‌میم، و ضم آن،<span class="footnote" rel="1" title="مرحوم علامه طباطبائی در ذیل آیه فوق در مورد اعراب کلمه &lt;em&gt;ملک&lt;/em&gt; می‌گویند: به کسر میم و فتح آن &lt;em&gt; که احتمالا&lt;/em&gt; به کسر میم و ضم آن صحیح باشد">*</span> هر دو-به معنای این است که چیزی قائم به وجود چیز دیگر باشد، به طوری که هر طور که بخواهد در آن تصرف کند، چه اینکه اصل رقبه‌اش قائم به وجود مالک باشد، مانند رقبه مال که قائم به مالک است که می‌تواند هر نوع تصرفی در آن بکند، و یا اینکه در تحت فرمان او قرار گیرد، و او با امر و نهی و حکم راندن بر وی مسلط باشد، مانند تسلطی که یک سلطان بر رعیت خود، و آنچه در دست ایشان است دارد، که قسم دوم را ملک-به ضمه میم-تعبیر می‌کنند. </p> <p>پس ملک-به کسره میم-عمومی‌تر است از ملک-به ضمه میم-هم چنان که راغب نیز گفته ملک-به فتحه میم و کسره لام-به معنای متصرف به امر و نهی است در مردم، و این کلمه تنها به کسی اطلاق می‌شود که سیاست و اداره امور آدمیان را به عهده دارد، و بدین جهت گفته می‌شود: فلانی ملک مردم است، ولی گفته نمی‌شود ملک این اشیاء است، تا آنجا که می‌گوید: پس ملک-به ضمه میم-به معنای ضبط شی‌ء مورد تصرف است، به وسیله حکم، و ملک-به کسره میم-نظیر جنس برای مطلق ملک است، پس هر ملک-به ضمه میم-ملک به کسره میم-هست، ولی هر ملک-به کسره میم ملک-به ضمه میم-نیست<span class="footnote" rel="2" title="مفردات راغب، ماده &lt;em&gt;ملک&lt;/em&gt; ">*</span>. </p> <p>و چه بسا می‌شود که ملک-به کسره-مختص به مالکیت رقبه، و ملک-به ضمه میم -مختص به غیر آن می‌شود. </p> <p>پس اینکه فرمود: <span class="aya" rel="25_2" data-words="1-6">الذی له ملک السماوات و الأرض</span> -با در نظر داشتن اینکه لام اختصاص را می‌رساند-این معنا را افاده می‌کند که آسمانها و زمین مملوک خدایند، و به هیچ وجهی از وجوه از خود استقلال نداشته، و از خدا و تصرفات او با حکمش بی نیاز نیستند، و حکم در آن و اداره و گرداندن آسیای آن مختص به خدای تعالی است، پس تنها خدا ملیک و متصرف به حکم در آن است، آنهم متصرف علی الاطلاق. </p> <p>و با این بیان، ترتب جمله‌ <span class="aya" rel="25_2" data-words="7-10">و لم یتخذ ولدا</span> بر ما قبل، روشن می‌شود، چون داشتن     <code class="page" rel="15,242"/> ملک علی الاطلاق حاجتی باقی نمی‌گذارد برای اتخاذ فرزند، چون اتخاذ فرزند برای یکی از دو حاجت است، یا برای این است که فرزند به قسمتی از امورش برسد، چون خودش به تنهایی نمی‌تواند امور خود را اداره کند، و خدای سبحان که مالک هر چیزی است و توانای بر هر کاری است که بخواهد انجام دهد چنین فرضی درباره‌اش نمی‌شود، و یا برای این است که هستی‌اش محدود، و بقایش تا زمانی معین است، و هر چه را مالک است تا مدتی معین مالک است، لذا فرزند می‌گیرد تا بعد از خود جانشینش شود، و بعد از خودش به امورش قیام نماید، و خدای سبحان که مالک هر چیز است و هستی‌اش سرمدی و ابدی است، و فنا در او راه ندارد، به هیچ وجه حاجتی به اتخاذ فرزند ندارد. این بیان، هم رد بر مشرکین است و هم رد بر نصاری. </p> <p>و همچنین جمله بعدی که می‌فرماید: <span class="aya" rel="25_2" data-words="11-17">و لم یکن له شریک فی الملک</span> چون احتیاج به شریک در جایی که ملک شامل همه امور نباشد تصور می‌شود، و ملک خدا عام و شامل تمامی موجودات عالم با همه جهات آنها است، و هیچ چیز از تحت ملکیت او بیرون نیست، این جمله نیز رد بر مشرکین است. </p> <p>و جمله‌ <span class="aya" rel="25_2" data-words="18-23">و خلق کل شیء فقدره تقدیرا</span> بیان رجوع تدبیر عامه امور به سوی خدای تعالی به تنهایی است، هم خلقت آنها، و هم تقدیر آنها. پس او رب العالمین است، و هیچ ربی سوای او نیست. </p> <p>توضیح اینکه: خلقت از آنجا که همواره با وساطت اسبابی مقدم و اسباب دیگری مقارن صورت می‌گیرد، ناگزیر خلقت مستلزم این است که وجودهای اشیاء هر یک به دیگران مرتبط باشد، و وجود هر چیز و آثار وجودی‌اش به اندازه و مقداری باشد که علل و عوامل متقدم و مقارن آن را تقدیر می‌کند، پس حوادث جاری در عالم، طبق این نظام مشهود مختلط است به خلقت، و تابع است علل و عواملی را که یا قبل از آن حادثه دست در کار بوده، و یا مقارن حدوث آن، و چون هیچ خالقی به غیر از خدای سبحان نیست، پس برای هیچ امری مدبری هم غیر از او نیست، پس هیچ ربی که مالک اشیاء و مدبر امور آنها باشد به غیر از خدای سبحان وجود ندارد. </p> <p>پس همین که ملک آسمان‌ها و زمین از خدا باشد، و او حاکم و متصرف علی الاطلاق در آنها باشد، خود مستلزم آن است که خلقت قائم به او باشد، چون اگر قائم به غیر او باشد ملک هم از آن غیر خواهد بود. قیام خلقت به او مستلزم این است که تقدیر هم قائم به او باشد، چون تقدیر، فرع بر خلقت است، و قیام تقدیر به وجود او، مستلزم این است که<code class="page" rel="15,243"/> تدبیر هم قائم به او باشد، پس ملک و تدبیر فقط از آن او است، پس او به تنهایی رب است و لا غیر. </p> <p>و مالکیت خدای تعالی بر آسمانها و زمین هر چند مستلزم آن است که خلقت و تقدیر را مستند به او بدانیم، و لیکن از آنجایی که وثنی مذهبان با تسلیم نسبت به عموم ملکیت او معتقدند که مالکیت و ربوبیت او برای همه عالم منافات ندارد با اینکه آلهه نیز مالک و رب باشند، و خود خدا به آنها واگذار کرده باشد. پس هر الهی ملیک در ظرف الوهیت خویش، و رب برای مربوبین خویش است، و خدای سبحان ملک الملوک و رب الارباب و اله الآلهه است. </p> <p>لذا در آیه شریفه به جمله‌ <span class="aya" rel="25_2" data-words="1-6">الذی له ملک السماوات و الأرض</span> برای اثبات اختصاص ربوبیت به خدای تعالی اکتفاء نکرد، بلکه لازم دانست که جمله‌ <span class="aya" rel="25_2" data-words="18-23">و خلق کل شیء فقدره تقدیرا</span> را اضافه کند. </p> <p>پس گویا کسی گفته است: بر فرض هم که ملک خدا نسبت به آسمانها و زمین او را از اتخاذ فرزند و شریک بی نیاز کند و دیگر فرزند و شریک ملکیت او را نسبت به بعضی از موجودات سلب نکند، لیکن چرا جایز نباشد که بعضی از مخلوقات خود را شریک خود کند، و پاره‌ای از امور را تفویض به آنها نماید؟ و در عین حال خود بر ملکیت خویش و حتی نسبت به آنچه واگذار کرده باقی باشد؟. </p> <p>این همان اعتقادی است که مشرکین داشتند، که در تلبیه حج می‌گفتند: لبیک لا شریک لک الا شریکا هو لک تملکه و ما ملک . </p> <p>و در پاسخش فرموده که: خلقت و تقدیر از خدای سبحان است، چون تقدیر ملازم با خلقت است، و چون این دو با هم جمع شدند، ملازم آنها تدبیر است، پس تدبیر هر چیزی از خدای سبحان است. پس با ملک او هیچ ملکی و با ربوبیت او هیچ ربوبیتی نیست. </p> <p>پس معلوم شد که جمله‌ <span class="aya" rel="25_2" data-words="1-17">الذی له ملک السماوات و الأرض و لم یتخذ ولدا و لم یکنله شریک فی الملک</span> در مقام بیان توحید، و یکتایی ربوبیت، و نفی فرزند و شریک است، چیزی که هست این معانی را از طریق اثبات ملک مطلق اثبات می‌کند، و نیز معلوم شد که جمله‌ <span class="aya" rel="25_2" data-words="18-23">و خلق کل شیء فقدره تقدیرا</span> تقریر و بیان معنای عموم ملک است، می‌فرماید ملکی است متقوم به خلق، و تقدیرش چنین است: تقومی که باعث می‌شود خدای تعالی متصدی هر حکم و تدبیری باشد بدون اینکه چیزی از آن را به احدی از خلق خود تفویض کند. </p> <p>و مفسرین در تفسیر این آیه و آیه قبلی‌اش حرفهایی دارند، که چون فایده‌ای در نقل<code class="page" rel="15,244"/><code class="aya" rel="25_3"/> آنها ندیدیم از نقلش صرف نظر کردیم. </p> <h3> <span class="title" rel="25_3 25_1 25_2">نکوهش مشرکین که آلهه‌ای گرفتند که خالق چیزی نبوده خود مخلوقند و مالک نفع و ضرر، و موت و حیات و نشوری نیستند</span> </h3> <p> <span class="aya" rel="25_3" data-words="1-11">و اتخذوا من دونه آلهة لا یخلقون شیئا و هم یخلقون...</span> بعد از آنکه خود را به این صفت که خالق و مقدر هر چیز است، و ملک آسمانها و زمین از او است، ستوده و نتیجه گرفت که پس باید او به تنهایی اله معبود باشد در این جمله به گمراهی مشرکین اشاره کرده، که بتهایی می‌پرستند که نه خالق چیزی هستند، چون خودشان آن بتها را درست کرده‌اند، و نه مالک چیزی برای خود و برای غیرند. </p> <p>ضمیر در <em>و اتخذوا</em> به طوری که از سیاق بر می‌آید به مشرکین بر می‌گردد، هر چند که این کلمه قبلا ذکر نشده بود، و اینگونه تعبیرها تحقیر و اهانت را می‌رساند. </p> <p>و مراد از آلهه در جمله‌ <span class="aya" rel="25_3" data-words="3-11">من دونه آلهة لا یخلقون شیئا و هم یخلقون</span> همان بتهایی است که به دست خود درست می‌کردند، اگر از چوب بود می‌تراشیدند و اگر چیز دیگری بود طوری دیگر درست می‌کردند. و <span class="phrase">اگر اول آنها را آلهه خواند با اینکه بعدا فرمود: نه تنها چیزی خلق نمی‌کنند بلکه خودشان مخلوقند برای اشاره به این معنا بود که از الوهیت جز اسم ندارند، آن اسم را هم مردم روی آنها گذاشته‌اند، بدون اینکه از حقیقت الوهیت چیزی دارا باشند، هم چنان که فرمود <span class="aya" rel="53_23" data-words="1-8">إن هی إلا أسماء سمیتموها أنتم و آباؤکم</span><span class="footnote" rel="1" title="اینها از الوهیت خبر ندارند، جز همان اسمهایی که شما و پدرانتان بر سر آنها نهاده‌اید سوره نجم، آیه ۲۳">*</span> کلمه <em rel="fa_25_3_8-8" data-sentence="494:552">شیئا</em> در جمله‌ <span class="aya" rel="25_3" data-words="6-8">لا یخلقون شیئا</span> از آنجایی که نکره است و در جمله منفی قرار گرفته، مبالغه در توبیخ آنان را می‌رساند، که از خدای سبحان که آفریدگار هر چیزی است اعراض نموده، به بتهایی چسبیده‌اند که نه تنها چیزی خلق نمی‌کنند، بلکه از این نیز پست‌ترند، برای اینکه بتها، تراشیده و مصنوع پرستندگان و مخلوق اوهام ایشانند، و نظیر این کلام در جمله‌ <span class="aya" rel="25_3" data-words="16-19">ضرا و لا نفعا</span> و جمله‌ <span class="aya" rel="25_3" data-words="23-29">موتا و لا حیاة و لا نشورا</span> جریان دارد.</span> </p> <p> <span class="aya" rel="25_3" data-words="12-19">و لا یملکون لأنفسهم ضرا و لا نفعا</span> -در این جمله مالکیت از بتها نفی شده، و مالک نبودن آنها بدیهی است، و نفی این امر بدیهی به خاطر این است که بت‌پرستان آنها را می‌پرستند، تا ضررها را از ایشان دور نموده، منافع را برایشان جلب کنند، و چون بتها مالک نفع و ضرر حتی برای خود نیستند، ناگزیر عبادتشان جز ضلالت و گیجی چیزی نیست. </p> <p><span class="phrase">با این بیان روشن می‌شود که واقع شدن جمله <em rel="fa_25_3_15-15" data-sentence="41:325">لانفسهم</em> در سیاق، توبیخ بیشتری را می‌رساند، و کلام را در معنایش ترقی می‌دهد، چون معنایش این می‌شود: این بتها مالک   <code class="page" rel="15,245"/> ضرر و نفع خود نیستند تا آن را دفع و این را جلب کنند، آن وقت چگونه مالک نفع و ضرر غیر هستند، و اگر در آیه ضرر را از نفع جلوتر آورد، برای این بود که دفع ضرر مهم‌تر از جلب نفع است.</span> </p> <p> <span class="aya" rel="25_3" data-words="20-29">و لا یملکون موتا و لا حیاة و لا نشورا</span> -یعنی مالک مرگ نیستند، تا آن را از پرستندگان خود و یا از هر کس که بخواهند، دور کنند و نیز مالک حیاتی نیستند تا از هر کس بخواهند آن را بگیرند، و یا به هر کس که بخواهند بدهند، و نیز مالک نشور هم نیستند تا مردم را به دلخواه خود مبعوث و زنده کرده و در مقابل کرده‌هایشان آنان را جزا بدهند، و اله، آن کسی است که مالک این امور باشد. </p> <h3>بحث روایتی‌ <span class="title" rel="25_1"> <span class="phrase">(دو روایت در باره مقصود از تسمیه قرآن به <em rel="fa_25_1_4-4" data-sentence="41:1">فرقان</em>)</span> </span> </h3> <p> در کافی به سند خود از ابن سنان، از شخصی که نامش را برده روایت کرده که گفت: از امام صادق (ع) معنای قرآن و فرقان را پرسیدم که آیا دو چیزند یا یک چیز؟ فرمود:  (به یک اعتبار دو چیزند، و به اعتباری دیگر یک چیز)، قرآن مجموع آیات است، و فرقان تنها آن آیات محکمی است که مربوط به دستور العمل‌ها است<span class="footnote" rel="1" title="کافی، ج ۲، ص ۶۳۰ ح ۱۱">*</span>. </p> <p>و در اختصاص مفید در حدیث عبد اللَّه بن سلام که حاکی از گفتگوی او با رسول خدا (ص) است آمده (که می‌گوید به حضرت) عرضه داشتم: آیا خداوند کتابی بر تو نازل کرده؟ فرمود: بله. گفتم: آن کتاب کدام است، فرمود فرقان است. پرسیدم: چرا پروردگارت آن را فرقان نامید؟ فرمود: برای اینکه آیات و سوره‌های این کتاب جدای از هم است، مانند تورات، و مانند انجیل و زبور در الواح و صحف نازل نشد، به خلاف آنها که در الواح و اوراق و یک مرتبه نازل شدند، گفتم: درست فرمودی یا محمد<span class="footnote" rel="2" title="اختصاص مفید، ص ۴۴">*</span>. </p> <p>مؤلف: هر یک از دو روایت ناظر به یکی از دو معنای فرقان است که گذشت. </p> 
