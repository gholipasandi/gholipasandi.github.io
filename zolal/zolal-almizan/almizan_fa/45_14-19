<h3 class="ayas">سوره الجاثیة آیه‌های ۱۴ تا ۱۹</h3><code class="section" rel="45_14-19"/><h3>ترجمه آیات</h3> <p> <span class="trans" rel="45_14">به کسانی که ایمان آورده‌اند بگو، بر کفاری که به ایام خدا امید ندارند ببخشایند تا خدا هر قومی را به آنچه عمل کرده‌اند کیفر دهد.  «۱۴» </span><span class="trans" rel="45_15">هر کس عمل صالح کند به نفع خود کرده و هر کس بدی کند علیه خود کرده و سپس همگی به سوی پروردگارتان برمی‌گردید.  «۱۵» </span><span class="trans" rel="45_16">و به تحقیق ما به بنی اسرائیل کتاب و حکمت و نبوت دادیم و ارزاق طیب روزیشان کردیم و بر عالمیان عصر خود برتریشان دادیم.  «۱۶» </span><span class="trans" rel="45_17">و از امر دین آیاتی روشن دادیم پس اگر اختلاف کردند اختلافشان پس از آن بود که به حقانیت<code class="page" rel="18,248"/> دین یقین پیدا کردند و انگیزه اختلاف آنها تنها حسادتی بود که به یکدیگر می‌ورزیدند، به درستی پروردگار تو روز قیامت بین آنان در آن چیزهایی که اختلاف می‌کردند داوری خواهد کرد.  «۱۷» </span><span class="trans" rel="45_18">سپس نوبت به تو رسید و ما ترا هم بر شریعتی از امر دین واقف ساختیم پس همان را پیروی کن نه هواهای کسانی را که علم ندارند.  «۱۸» </span><span class="trans" rel="45_19">چون آنان هیچ تو را از اراده خدا بی‌نیاز نکنند و ستمکاران در ظلم و ستم دوستدار و مددکار یکدیگرند و خدا دوستدار متقیان است.  «۱۹» </span></p>         <h3>بیان آیات</h3> <p> بعد از آنکه آیات و دلایل وحدانیت خدای تعالی را ذکر نمود و در ضمن آنها تا اندازه‌ای به مساله معاد اشاره نمود، و نیز مساله نبوت را در خلال ذکر تنزیل کتاب و تهدید استهزاء کنندگان ذکر فرمود، اینک در این آیات تشریع شریعت برای رسول خدا (ص) را ذکر می‌کند، و برای اینکه مطلب مربوط به ما قبل شود، دو مقدمه می‌آورد: یکی اینکه مؤمنین باید متعرض حال کفار منکر معاد نشوند، زیرا خدای تعالی خودش ایشان را مجازات خواهد فرمود، چون اعمال چه خوب و چه بدش مورد بازپرسی قرار خواهد گرفت، و علت تشریع شریعت هم همین است. </p> <p>دوم اینکه انزال کتاب و حکم و نبوت امری نوظهور نیست، چون خدای تعالی به بنی اسرائیل نیز کتاب و حکم و نبوت داد، و معجزات روشنی برایشان اظهار کرد، که با آن معجزات دیگر جای شکی در دین خدا باقی نماند، چیزی که هست علمای بنی اسرائیل از راه ستم و یاغی‌گری در آن دین اختلاف راه انداختند که به زودی خدای تعالی بین آنان داوری خواهد کرد. </p> <p>آن گاه بعد از ذکر این دو مقدمه مساله تشریع شریعت برای رسول خدا (ص) را بیان نموده و آن جناب را دستور می‌دهد تا از شریعت خود پیروی کند، و از پیروی هوی و هوسهای مردم جاهل دوری نماید. </p> <h3> <span class="title" rel="45_14">بیان آیه: <span class="aya" rel="45_14" data-words="1-9">قل للذین آمنوا یغفروا للذین لا یرجون أیام الله</span> که اغماض از رفتار مشرکین را توصیه می‌کند</span> </h3> <p> <span class="aya" rel="45_14" data-words="1-9">قل للذین آمنوا یغفروا للذین لا یرجون أیام الله...</span> در این آیه شریفه به رسول خدا (ص) دستور می‌دهد که به مؤمنین امر کند که از بدی‌های کفار چشم‌پوشی کند. در نتیجه تقدیر آیه این طور می‌شود:  قل للذین امنوا اغفروا یغفروا ، یعنی به مؤمنین بگو ببخشید تا ببخشند. <span class="phrase">هم چنان که در آیه<code class="page" rel="18,249"/> <span class="aya" rel="14_31" data-words="1-6">قل لعبادی الذین آمنوا یقیموا الصلاة</span><span class="footnote" rel="1" title="سوره ابراهیم، آیه ۳۱">*</span> نیز کلمه <em rel="fa_45_17_21-21" data-sentence="224:14">أقیموا</em> در تقدیر است.</span> </p> <p>این آیه شریفه در مکه نازل شده، و در سیاق آیات قبل قرار گرفته که حال مستکبرین و مستهزءین به آیات خدا را بیان می‌کرد، و ایشان را به شدیدترین عذاب تهدید می‌نمود. گویا مؤمنین وقتی به اینگونه افراد می‌رسیدند که در طعنه زدن و توهینشان به رسول خدا (ص) مبالغه و زیاده‌روی می‌کردند، و نیز وقتی می‌دیدند به آیات خدا استهزاء می‌کنند، دیگر عنان اختیار از کف داده، در مقام دفاع از کتاب خدا و فرستاده او بر می‌آمدند، و از ایشان می‌خواستند دست از این کارها بردارند، و به خدا و رسولش ایمان آورند، غافل از اینکه کلمه عذاب علیه آنان حتمی شده است، هم چنان که ظاهر آیات سابق این حتمیت را افاده می‌کند، در نتیجه رسول گرامی خود را دستور می‌دهد تا به این گونه افراد از مؤمنین اعلام بدارد که باید از مشرکین نامبرده عفو و اغماض کنند، و متعرض حال ایشان نشوند، برای اینکه به زودی به کیفر اعمال خود خواهند رسید. </p> <p>و بنا بر این، مراد از <em>مغفرت</em> در جمله‌ <span class="aya" rel="45_14" data-words="1-4">قل للذین آمنوا یغفروا</span> عفو و نادیده گرفتن رفتار و گفتار دشمن، و اعراض از ایشان است. و خلاصه مراد این است که به آنان بگو مخاصمه و بگو مگو نکنند. و مراد از آنانی که امیدوار و منتظر ایام خدا نیستند کفاری است که در آیات سابق از ایشان سخنی رفت، چون مشرکین معتقد به آمدن روزهایی برای خدا نبودند، که در آن روزها غیر از حکم خدا حکمی، و غیر از ملک او ملکی نباشد، در حالی که خدا دارای چنین روزهایی هست، مانند: روز مرگ و روز برزخ و روز قیامت و روز عذاب انقراض و استیصال. </p> <p>و جمله‌ <span class="aya" rel="45_14" data-words="10-14">لیجزی قوما بما کانوا یکسبون</span> امر به مغفرت و یا امر به دستور مغفرت را تعلیل می‌کند، و حاصلش این است: این که به تو گفتیم باید به مؤمنین دستور دهی تا از رفتار مشرکین چشم‌پوشی و اغماض کنند، برای این بود که هیچ حاجتی به مؤاخذه کردن ایشان نیست، چون خدای تعالی به زودی ایشان را بر طبق آنچه کرده‌اند کیفر می‌دهد. </p> <p>و در نتیجه آیه شریفه نظیر آیه‌ <span class="aya" rel="73_11-12" data-words="1-14">و ذرنی و المکذبین أولی النعمة و مهلهم قلیلا، إن لدینا أنکالا و جحیما</span><span class="footnote" rel="2" title="مرا در خصوص تکذیب کنندگان که غرور نعمت، ایشان رای به تکذیب وا داشته، وابگذار، چند روزی اندک مهلتشان ده که نزد ما عذابها و دوزخی هست سوره مزمل، آیه ۱۲ و ۱۳">*</span>، و نظیر آیه‌ <span class="aya" rel="6_91" data-words="45-49">ثم ذرهم فی خوضهم یلعبون</span><span class="footnote" rel="3" title="آن گاه رهایشان کن تا در سخنان بیهوده خود سرگرم باشند سوره انعام، آیه ۹۱">*</span>، و آیه       <code class="page" rel="18,250"/> <span class="aya" rel="70_42" data-words="1-9">فذرهم یخوضوا و یلعبوا حتی یلاقوا یومهم الذی یوعدون</span><span class="footnote" rel="1" title="رهایشان کن تا سرگرم یاوه‌های خود باشند، تا آنکه دیدار کنند آن روزی را که وعده داده شده‌اند سوره معارج، آیه ۴۲">*</span>، و آیه‌ <span class="aya" rel="43_89" data-words="1-7">فاصفح عنهم و قل سلام فسوف یعلمون</span><span class="footnote" rel="2" title="از ایشان چشم‌پوشی کن و به ایشان بگو &lt;em&gt;سلام&lt;/em&gt; که به زودی خواهند فهمید سوره زخرف، آیه ۸۹">*</span> می‌باشد. </p> <p>و معنایش این است که: ای رسول گرامی من، به مؤمنین دستور بده از این مستکبرین که به آیات خدا استهزاء نموده و انتظار ایام خدا را ندارند، اغماض کنند تا آنکه خدای تعالی بر طبق آنچه کرده‌اند جزایشان دهد، چه، روز جزاء یکی از ایام خدا است. و خلاصه از این منکرین قیامت درگذرند تا خدا در روزی از روزهای خود ایشان را به کیفر اعمالشان برساند. </p> <p>و <span class="phrase">در جمله‌ <span class="aya" rel="45_14" data-words="10-11">لیجزی قوما</span>، اسم ظاهر <em rel="fa_45_14_11-11" data-sentence="86:25">قوما</em> به جای ضمیر به کار رفته.</span> <span class="phrase">به تعبیر دیگر: مقتضای سیاق این بود که بفرماید <em rel="fa_45_14_10-10" data-sentence="46:323">لیجزیهم</em> ، ولی به جای ضمیر مرجع ضمیر را آورد، و آن را نکره هم آورد، نکره‌ای که هیچ وصفی برایش ذکر نکرد، و این بدان جهت است که امر ایشان را تحقیر کرده باشد، و بفهماند که خدا هیچ عنایتی به شان و کار آنان ندارد، تو گویی قومی ناشناخته‌اند، و کسی آنان را به عنوان اینکه قوم معینی هستند نمی‌شناسد، و اعتنایی به هیچ یک از شؤون آنان ندارد.</span> </p> <p>و با بیانی که در معنای آیه گذشت اتصال و ارتباط آیه شریفه به ما قبل و ما بعدش روشن می‌گردد. و نیز روشن می‌شود که معناهای مختلفی که مفسرین برای آیه کرده‌اند صحیح نیست، و اگر خواننده عزیز بخواهد به آن معانی واقف گردد، باید به تفاسیر مفصل مراجعه کند. </p> <p><code class="aya" rel="45_15"/> <span class="aya" rel="45_15" data-words="1-12">من عمل صالحا فلنفسه و من أساء فعلیها ثم إلی ربکم ترجعون</span> این آیه به منزله تعلیلی است برای جمله‌ <span class="aya" rel="45_14" data-words="10-11">لیجزی قوما...</span> و به همین جهت واو عاطفه بر سرش در نیامده، و استینافی-یعنی جمله‌ای و-نیز نیست. </p> <p>در نتیجه اگر به منزله تعلیل باشد، معنایش این می‌شود: خدای تعالی ایشان را به آنچه کردند جزاء می‌دهد، برای اینکه اعمال هرگز بی اثر رها نمی‌شود، بلکه هر کس عملی صالح کند از آن بهره‌مند می‌شود، و هر کس عملی زشت کند از آن متضرر می‌گردد. و بعد همگی شما بسوی پروردگارتان مراجعه خواهید نمود، و او بر حسب اعمالی که کرده‌اید جزایتان می‌دهد، اگر اعمالتان خیر باشد جزای خیر، و اگر شر باشد جزای شر می‌دهد. </p> <p>     <code class="page" rel="18,251"/><code class="aya" rel="45_16"/> <span class="aya" rel="45_16" data-words="1-10">و لقد آتینا بنی إسرائیل الکتاب و الحکم و النبوة...</span> بعد از آنکه بیان کرد که برای هر عملی چه نیک و چه شر آثاری نیک و بد است که به صاحب عمل می‌رسد، در اینجا خواسته این هشدار را به رسول خدا (ص) بدهد که به زودی برای او نیز شریعتی تشریع می‌کند، چون بر عهده خدا است که بندگان خود را به سوی آنچه خیر و سعادت آنان است هدایت کند، همانطور که خودش در جای دیگر فرموده: <span class="aya" rel="16_9" data-words="1-8">و علی الله قصد السبیل و منها جائر</span><span class="footnote" rel="1" title="بر عهده خدا است که (از بین راه‌ها که بعضی میانه و بعضی انحرافی است) مردم را به سوی راه وسط هدایت کند سوره نحل، آیه ۹">*</span>. </p> <p>و به همین جهت دنباله جمله مورد بحث فرمود: <span class="aya" rel="45_18" data-words="1-6">ثم جعلناک علی شریعة من الأمر...</span> و قبل از گفتن این جمله اشاره کرد به شریعت، یعنی به کتاب و حکم و نبوتی که به بنی اسرائیل داد، و از طیبات روزیشان نمود، و بر دیگران برتریشان بخشید، و معجزات بین و روشن ارزانیشان داشت، تا فهمانده باشد که افاضه الهیه به شریعت و نبوت و کتاب، یک امر نو ظهور و بی‌سابقه نیست، بلکه نظائری دارد که یکی از آنها در بنی اسرائیل بود. و اینک شریعت اسرائیلیان پیش چشم و بیخ گوش مشرکین عرب است. </p> <h3> <span class="title" rel="45_16 45_17"><span class="phrase">مقصود از <em rel="fa_45_16_6-6" data-sentence="9:115">کتاب</em> ، <em rel="fa_45_16_8-8" data-sentence="66:100">حکم</em> و <span class="aya" rel="45_17" data-words="3-5">بینات من الأمر</span> که خداوند به بنی اسرائیل داد</span></span> </h3> <p> پس اینکه فرمود: <span class="aya" rel="45_16" data-words="1-10">و لقد آتینا بنی إسرائیل الکتاب و الحکم و النبوة</span> منظورش از کتابی که به بنی اسرائیل داده، تورات است که مشتمل است بر شریعت موسی (ع) و شامل انجیل نمی‌شود، برای اینکه انجیل متضمن شریعت نیست، و شریعت انجیل هم همان شریعت تورات است. و همچنین زبور داوود (ع) را شامل نمی‌شود، برای اینکه زبور تنها ادعیه و اذکار است. </p> <p><span class="phrase">البته ممکن است منظور از کلمه <em rel="fa_45_16_6-6" data-sentence="29:58">الکتاب</em> جنس کتاب باشد که در این صورت شامل انجیل و زبور هم می‌شود.</span> و این احتمال را هر چند بعضی از مفسرین<span class="footnote" rel="2" title="روح المعانی، ج ۲۵، ص ۱۴۸">*</span> داده‌اند، اما از این نظر بعید است که در قرآن کریم هیچگاه کلمه کتاب جز بر کتابی که مشتمل بر شریعت باشد اطلاق نشده است. </p> <p>و <span class="phrase">مراد از <em rel="fa_45_16_8-8" data-sentence="8:397">حکم</em> به قرینه اینکه آن را با کتاب ذکر فرموده، عبارت است از آن وظائفی که کتاب بر آن حکم می‌کند، هم چنان که می‌بینیم در آیه شریفه‌ <span class="aya" rel="2_213" data-words="11-21">و أنزل معهم الکتاب بالحق لیحکم بین الناس فیما اختلفوا فیه</span><span class="footnote" rel="3" title="و با آن انبیاء کتاب را به حق نازل کرد تا در بین مردم در آنچه اختلاف می‌کنند حکم کند">*</span>، این اجمال، تفصیل داده شده.</span> و نیز در     </p> <p>سوره بقره، آیه 213.  <code class="page" rel="18,252"/> باره تورات فرموده‌ <span class="aya" rel="5_44" data-words="8-23">یحکم بها النبیون الذین أسلموا للذین هادوا و الربانیون و الأحبار بما استحفظوا من کتاب الله</span><span class="footnote" rel="1" title="تا پیامبران، آنان که اسلام دارند، با این تورات در بین یهودیان و ربانیان و احبار به آنچه از کتاب خدا فرا گرفته‌اند حکم کنند سوره مائده، آیه ۴۴">*</span>، پس حکم یکی از لوازم کتاب است، هم چنان که نبوت نیز از لوازم آن است. </p> <p>و مراد از <em>نبوت</em> معلوم است. و خدای تعالی از بنی اسرائیل جمع کثیری را مبعوث به نبوت کرد، هم چنان که در روایات آمده، و در قرآن کریم داستان جمعی از آن رسولان ذکر شده است. </p> <p> <span class="aya" rel="45_16" data-words="11-14">و رزقناهم من الطیبات</span> -طیبات یعنی رزق طیب که از آن جمله است <em>من</em> و  <em>سلوی</em> . </p> <p> <span class="aya" rel="45_16" data-words="15-18">و فضلناهم علی العالمین</span> <span class="phrase">-اگر مراد از کلمه <em rel="fa_45_16_18-18" data-sentence="18:221">عالمین</em> تمام عالمیان باشد معنای برتری بنی اسرائیل بر تمامی عالمیان این خواهد بود که ما آنان را در پاره‌ای جهات بر همه عالمیان برتری دادیم، مانند کثرت پیغمبرانی که در آنان مبعوث شدند، و کثرت معجزاتی که به دست انبیاء آنها جاری شد.</span> و اگر مراد از این کلمه عالمیان آن عصر باشد، در این صورت مراد از برتری، برتری از همه جهات خواهد بود، چون بنی اسرائیل در عصر خود از هر جهت بر سایر اقوام و ملل برتری داشتند. </p> <p> <code class="aya" rel="45_17"/> <span class="aya" rel="45_17" data-words="1-5">و آتیناهم بینات من الأمر...</span> مراد از <em>بینات</em> آیات بیناتی است که هر شک و ریبی را از چهره حق زایل می‌سازد. شاهد بر این معنا تفریع و نتیجه‌گیریی است که از این جمله نموده و دنبالش فرموده:  در نتیجه اختلاف نکردند مگر بعد از آنکه به حقانیت دعوت یقین پیدا کردند . </p> <p>و مراد از کلمه <em>أمر</em> به قول بعضی از مفسرین<span class="footnote" rel="2" title="روح المعانی، ج ۲۵، ص ۱۴۸">*</span> امر دین است، و حرف <em>من</em> که بر سر آن درآمده به معنای <em>فی</em> است. و معنای جمله این است: ما به ایشان دلائلی روشن در امر دین دادیم. و بنا بر این معنا، معجزات موسی (ع) هم مصادیقی از این دلائل است. </p> <p>بعضی<span class="footnote" rel="3" title="روح المعانی، ج ۲۵، ص ۱۴۸">*</span> هم گفته‌اند: مراد از کلمه <em>امر</em> کار نبوت و دعوت رسول خدا (ص) است، و معنای جمله این است که: ما از امر رسول خدا علامت‌هایی روشن     <code class="page" rel="18,253"/> به اهل کتاب دادیم، که همه دلالت داشتند بر صدق ادعای او، و یکی از آن علامتها این بود که پیغمبر آخر الزمان در مکه ظهور می‌کند، و یکی دیگر اینکه به یثرب هجرت می‌کند، و نیز اهل یثرب او را یاری می‌کنند، و امثال این علامت‌ها که در کتب اهل کتاب پیشگویی شده بود. </p> <p> <span class="aya" rel="45_17" data-words="6-15">فما اختلفوا إلا من بعد ما جاءهم العلم بغیا بینهم</span> -این جمله به اختلافهای دینی که به درهم شدن حق و باطل در بین مردم جاهلیت انجامید اشاره نموده، می‌فرماید: آن اختلافها و این اختلاط حق و باطل از جهت شبهه و جهل نبود، بلکه علمای ایشان آن را ایجاد کردند، چون در بین خود حسادت و دشمنی داشتند. </p> <p> <span class="aya" rel="45_17" data-words="16-25">إن ربک یقضی بینهم یوم القیامة فیما کانوا فیه یختلفون</span> -این جمله اشاره است به اینکه اختلاف اهل کتاب، و اختلاط حق و باطل در بین آنان بی‌اثر نیست، و به زودی اثرش را خواهد کرد، و خدای تعالی در روز قیامت بین آنان داوری نموده، بر حسب آنچه که اعمالشان اقتضاء دارد جزایشان می‌دهد. </p> <p><code class="aya" rel="45_18"/> <span class="aya" rel="45_18" data-words="1-14">ثم جعلناک علی شریعة من الأمر فاتبعها و لا تتبع أهواء الذین لا یعلمون</span> خطاب در این جمله به رسول خدا (ص) است که امتش نیز با او در آن خطاب شریکند. و <span class="phrase">کلمه <em rel="fa_45_18_4-4" data-sentence="5:55">شریعه</em> به معنای طریق و راهی است که آدمی را به لب آب می‌رساند.</span> و کلمه <em>أمر</em> در اینجا به معنای امر دین است. و معنای جمله این است که: بعد از آنکه به بنی اسرائیل دادیم آنچه را که دادیم، تو را بر طریقه خاصی از امر دین الهی قرار دادیم، و آن عبارت است از شریعت اسلام که رسول اسلام و امتش بدان اختصاص یافتند. </p> <p> <span class="aya" rel="45_18" data-words="7-7">فاتبعها...</span> -در این جمله رسول خدا (ص) را مامور می‌کند که تنها پیرو دین و فرامینی باشد که به وی وحی می‌شود، و از هواهای جاهلان که مخالف دین الهی هستند پیروی نکند. </p> <p>از این آیه دو نکته استفاده می‌شود: اول اینکه پیامبر اسلام هم مانند سایر امت مکلف به دستورات دینی بوده است. </p> <p>دوم اینکه هر حکم و عملی که مستند به وحی الهی نباشد، و یا بالأخره منتهی به وحی الهی نباشد، هوایی نفسانی از هواهای جاهلان است، و نمی‌توان آن را علم نامید. </p> <p><code class="aya" rel="45_19"/> <span class="aya" rel="45_19" data-words="1-7">إنهم لن یغنوا عنک من الله شیئا...</span> این جمله نهی از پیروی از اهواء مردم نادان را تعلیل می‌کند. کلمه <em>یغنوا</em> از مصدر  <em>اغناء</em> است که به معنای بردن حاجت به نزد دیگری است. و حاصل معنای جمله این است<code class="page" rel="18,254"/> که: تو به درگاه خدای سبحان حوائج ضروری داری که غیر او هیچ کس نمی‌تواند آن را بر آورد، و وسیله برآورده شدن آنها همین است که دین او را پیروی کنی، پس این کفار که انتظار دارند تو هواهایشان را پیروی کنی هیچ حاجتی از حاجات تو را برنمی‌آورند. و یا تو را به هیچ مرتبه از مراتب، اغناء و بی‌نیاز از خدا نمی‌کنند. </p> <p> <span class="aya" rel="45_19" data-words="8-17">و إن الظالمین بعضهم أولیاء بعض و الله ولی المتقین</span> -آنچه که از سیاق به دست می‌آید این است که این جمله تعلیل دیگری است برای نهی از پیروی از اهواء جاهلان. و <span class="phrase">نیز برمی‌آید که مراد از <em rel="fa_45_19_10-10" data-sentence="24:75">ظالمین</em> پیشوایانی هستند که رسول خدا (ص) مامور شده از أهواء مبتدعه آنها پیروی نکند.</span> و <span class="phrase">مراد از <em rel="fa_45_19_17-17" data-sentence="8:41">متقین</em> کسانی هستند که دین خدا را پیروی می‌کنند.</span> </p> <p>و معنای جمله این است که: خدا ولی و سرپرست کسانی است که پیروی از دین او کنند، و برای این سرپرست ایشان است که متقی هستند، و خدا ولی مردم متقی است. و کسانی که هواهای جاهلان را پیروی می‌کنند، خدای تعالی ولی آنها نیست، بلکه آنها خودشان ولی یکدیگرند، چون ستمکارند، و ستمکاران ولی یکدیگرند. پس تو ای رسول گرامی، دین مرا پیروی کن تا من ولی تو باشم، و از اهواء آنان پیروی مکن تا آنان ولی تو نشوند، چون ولایت آنان هیچ دردی از تو دوا نمی‌کند، و جای ولایت خدا را نمی‌گیرد. </p> <p><span class="phrase">در این جمله پیروان اهواء را که غیر از دین خدا را پیروی می‌کنند، <em rel="fa_45_19_10-10" data-sentence="64:384">ظالمین</em>  خوانده، و این با مطلبی که از آیه‌ <span class="aya" rel="7_44-45" data-words="25-41">أن لعنة الله علی الظالمین، الذین یصدون عن سبیل الله و یبغونها عوجا و هم بالآخرة کافرون</span><span class="footnote" rel="1" title="سوره اعراف، آیه ۴۴-۴۵">*</span> استفاده می‌شود، موافق است، چون در این آیه نیز ستمگران را عبارت دانسته از کسانی که جلو راه حق را می‌گیرند، و آن را کج و معوج می‌خواهند.</span> </p> 
