<h3 class="ayas">سوره الجمعة آیه‌های ۹ تا ۱۱</h3><code class="section" rel="62_9-11"/><h3>ترجمه آیات</h3> <p> <span class="trans" rel="62_9">هان ای کسانی که ایمان آوردید هنگامی که در روز جمعه برای نماز جمعه اذان داده می‌شود به سوی ذکر خدا بشتابید و دادوستد را رها کنید، اگر بفهمید این برای شما بهتر است.  «۹» </span><span class="trans" rel="62_10">و چون نماز به پایان رسید در زمین پراکنده شوید و از فضل خدا طلب کنید و خدا را بسیار یاد کنید تا شاید رستگار گردید.  «۱۰» </span><span class="trans" rel="62_11">و چون در بین نماز از تجارت و لهوی با خبر می‌شوند به سوی آن متفرق گشته تو را در حال خطبه سر پا رها می‌کنند بگو آنچه نزد خدا است از لهو و تجارت بهتر است و خدا بهترین رازقان است.  «۱۱» </span></p>   <h3>بیان آیات‌ <span class="title" rel="62_9 62_10 62_11">بیان آیات مربوط به نماز جمعه، امر به شتاب بدان و رها کردن هر کاری باز دارنده از آن</span> </h3> <p> این آیات وجوب نماز جمعه و حرمت معامله را در هنگام حضور نماز تاکید نموده، در<code class="page" rel="19,461"/> ضمن کسانی را که در حال خطبه نماز آن را رها نموده، به دنبال لهو و تجارت می‌روند عتاب نموده، عملشان را عمل بسیار ناپسند می‌داند. </p> <p> <span class="aya" rel="62_9" data-words="1-17">یا أیها الذین آمنوا إذا نودی للصلاة من یوم الجمعة فاسعوا إلی ذکر الله و ذروا البیع...</span> منظور از نداء برای نماز جمعه، همان أذان ظهر روز جمعه است، هم چنان که در آیه <span class="aya" rel="5_58" data-words="1-7">و إذا نادیتم إلی الصلاة اتخذوها هزوا</span><span class="footnote" rel="1" title="و چون به سوی نماز نداء می‌زنید، نداء شما را مسخره می‌کنند سوره مائده آیه ۵۸">*</span>، نیز مراد همین است. </p> <p><span class="phrase">کلمه <em rel="fa_62_9_9-9" data-sentence="5:196">جمعه</em> -به ضم حرف جیم و میم، یا به ضم جیم و سکون میم-به معنای یک روز از هفته است، که عرب قدیم آن را <em>یوم العروبة</em> می‌گفته‌اند، و سپس آن را جمعه خوانده‌اند، و این نام بیشتر مورد استعمال قرار گرفت.</span> و منظور از <em>نماز روز جمعه</em> همان نمازی است که مخصوص روز جمعه تشریع شده. و منظور از سعی به سوی ذکر خدا دویدن به سوی نماز جمعه است. و مراد از <em>ذکر خدا</em> همان نماز است، هم چنان که در آیه <span class="aya" rel="29_45" data-words="17-20">و لذکر الله أکبر</span><span class="footnote" rel="2" title="ذکر خدا بزرگتر است سوره عنکبوت، آیه ۴۵">*</span> به طوری که گفته‌اند مراد نماز است. </p> <p>ولی بعضی<span class="footnote" rel="3" title="روح المعانی، ج ۲۸، ص ۱۰۲">*</span> گفته‌اند: منظور از <em>ذکر خدا</em> در خصوص آیه مورد بحث خطبه‌های قبل از نماز است. و جمله‌ <span class="aya" rel="62_9" data-words="15-17">و ذروا البیع</span> امر به ترک بیع است، و به طوری که از سیاق برمی‌آید در حقیقت نهی از هر عملی است که انسان را از نماز باز بدارد، حال چه خرید و فروش باشد، و چه عملی دیگر. و اگر نهی را مخصوص به خرید و فروش کرد، از این باب بوده که خرید و فروش روشن‌ترین مصداق اعمالی است که آدمی را از نماز باز می‌دارد. </p> <p>و معنای آیه این است که: ای کسانی که ایمان آورده‌اید!وقتی در روز جمعه برای نماز جمعه اذان می‌گویند، تندتر بدوید، و برای رسیدن به نماز از خرید و فروش و هر عملی که شما را از نماز باز می‌دارد دست بردارید. </p> <p>و جمله‌ <span class="aya" rel="62_9" data-words="18-23">ذلکم خیر لکم إن کنتم تعلمون</span> تشویق و تحریک مسلمانها به نماز و ترک بیعی است که بدان مامور شده‌اند. </p> <p><code class="aya" rel="62_10"/> <span class="aya" rel="62_10" data-words="1-11">فإذا قضیت الصلاة فانتشروا فی الأرض و ابتغوا من فضل الله...</span> منظور از <em>قضاء صلاة</em> اقامه نماز جمعه، و تمام شدن آن است. و مراد از <em>انتشار در ارض</em> متفرق شدن مردم در زمین و مشغول شدن در کارهای روزانه برای به دست آوردن فضل       <code class="page" rel="19,462"/> خدا-یعنی رزق و روزی-است. و اگر در میان همه کارهای روزانه فقط طلب رزق را نام برد، برای این بود که مقابل ترک بیع در آیه قبلی واقع شود، لیکن از آنجایی که ما در آیه قبلی گفتیم که منظور از ترک بیع همه کارهایی است که آدمی را از نماز باز می‌دارد، لا جرم باید بگوییم منظور از طلب رزق هم همه کارهایی است که عطیه خدای تعالی را در پی دارد، چه طلب رزق و چه عیادت مریض، و یا سعی در برآوردن حاجت مسلمان، و یا زیارت برادر دینی یا حضور در مجلس علم، و یا کارهایی دیگر از این قبیل. </p> <p>جمله‌ <span class="aya" rel="62_10" data-words="4-6">فانتشروا فی الأرض</span> امری است که بعد از نهی قرار گرفته، و از نظر ادبی و قواعد علم اصول تنها جواز و اباحه را افاده می‌کند، هر چند که امر همیشه برای افاده وجوب است، و همچنین جمله <em>و ابتغوا</em> و جمله <em>و اذکروا</em> . </p> <p> <span class="aya" rel="62_10" data-words="12-17">و اذکروا الله کثیرا لعلکم تفلحون</span> -منظور از ذکر در اینجا اعم از ذکر زبانی و قلبی است، در نتیجه شامل توجه باطنی به خدا نیز می‌شود. و <span class="phrase">کلمه <em rel="fa_62_10_17-17" data-sentence="5:565">فلاح</em> به معنای نجات از هر نوع بدبختی و شقاء است که در مورد آیه با در نظر گرفتن مطالب قبلی، یعنی مساله تزکیه و تعلیم، و مطالب بعدی، یعنی توبیخ و عتاب شدید، منظور همان زکات و علم خواهد بود، چون وقتی انسان زیاد به یاد خدا باشد، این یاد خدا در نفس آدمی رسوخ می‌کند، و در ذهن نقش می‌بندد، و عوامل غفلت را از دل ریشه‌کن ساخته، باعث تقوای دینی می‌شود که خود مظنه فلاح است، هم چنان که فرموده: <span class="aya" rel="2_189" data-words="28-32">و اتقوا الله لعلکم تفلحون</span><span class="footnote" rel="1" title="از خدا پروا کنید شاید رستگار شوید سوره آل عمران آیه ۲۰۰">*</span>.</span> </p> <h3> <span class="title" rel="62_9 62_10 62_11">معنای اینکه فرمود: بگو آنچه نزد خدا است بهتر از لهو و تجارت است... </span> </h3> <p> <code class="aya" rel="62_11"/> <span class="aya" rel="62_11" data-words="1-11">و إذا رأوا تجارة أو لهوا انفضوا إلیها و ترکوک قائما...</span> کلمه <em>انفضاض</em> که مصدر <em>انفضوا</em> است-به طوری که راغب<span class="footnote" rel="2" title="مفردات راغب، ماده &lt;em&gt;فض&lt;/em&gt; ">*</span> گفته-به معنای شکسته شدن چیزی، و متلاشی شدن اجزای آن است، و در مورد آیه استعاره شده برای متفرق شدن مردم از محل نماز<span class="footnote" rel="3" title="شاید از این تعبیر بتوان نظریه‌ای را که آیات کریمه قرآن و احادیث در باره جامعه اسلامی دارد تایید نموده و چنین استفاده کرد که قرآن کریم جامعه اسلامی را مانند یک ظرف و دارای یک وحدت علی حده می‌داند و متفرق شدن این جامعه را در بین نماز به منزله شکسته شدن آن ظرف و متلاشی شدن اجزائش به حساب می‌آورد-مترجم">*</span>. </p> <p>روایات وارده از ائمه اهل بیت<span class="footnote" rel="4" title="تفسیر قمی، ج ۲، ص ۳۶۷">*</span> (ع) و از طرق اهل سنت<span class="footnote" rel="5" title="الدر المنثور، ج ۶، ص ۲۲۰">*</span> متفقند در اینکه           <code class="page" rel="19,463"/> کاروانی از تجار وارد مدینه شد، و آن روز روز جمعه بود، و مردم در نماز جمعه شرکت کرده بودند. رسول خدا (ص) مشغول خطبه نماز بود. کاروانیان به منظور اعلام آمدن خود، طبل و دائره کوبیدند، مردم داخل مسجد، نماز و رسول خدا (ص) را رها نموده، به طرف کاروانیان متفرق شدند. این آیه شریفه بدین مناسبت نازل شد. و <span class="phrase">بنا بر این منظور از <em rel="fa_62_11_18-18" data-sentence="20:68">لهو</em> همان استعمال طبل و دائره و سایر آلات طرب به منظور جمع شدن مردم است.</span> و <span class="phrase">ضمیر در <em rel="fa_62_11_8-8" data-sentence="8:133">الیها</em> به تجارت برمی‌گردد، چون مقصود اصلی مردم از متفرق شدن همان رسیدن به تجارت بود، و طبل و دائره وسیله‌ای برای تجارت بوده، نه مقصود اصلی.</span> <span class="phrase">بعضی از مفسرین<span class="footnote" rel="1" title="مجمع البیان، ج ۱۰، ص ۲۸۹">*</span> گفته‌اند: ضمیر <em rel="fa_62_11_8-8" data-sentence="102:251">الیها</em> به کلمه احدهما-یکی از لهو یا تجارت که در تقدیر است برمی‌گردد، گویا فرموده: انفضوا الی اللهو <em>، و</em> انفضوا الی التجارة یعنی: یا به طرف سر و صدای طبل متفرق شدند، و یا به طرف تجارت، چون هر یک از این دو عامل سبب جداگانه‌ای بود، برای متفرق شدن مردم.</span> و به همین جهت در آیه شریفه با آوردن کلمه <em>أو</em> بین آن دو تردید انداخت، و نفرمود <em>تجارة و لهوا</em> ، و ضمیر مذکور هم صلاحیت برای برگشتن به هر دو عامل را دارد. <span class="phrase">خواهی گفت: باید ضمیر با مرجعش از نظر مذکر و مؤنث بودن مطابق باشد، و کلمه <em rel="fa_62_11_18-18" data-sentence="73:38">لهو</em> مذکر، و ضمیر <em rel="fa_62_11_8-8" data-sentence="142:10">الیها</em> مؤنث است.</span> <span class="phrase">جواب می‌گوییم: بله، قاعده همین است، لیکن کلمه <em rel="fa_62_11_18-18" data-sentence="46:72">لهو</em> چون در اصل مصدر است، لذا هم می‌شود ضمیر مذکر به آن برگردانید و هم مؤنث.</span> </p> <p>و باز به همین جهت است که‌ <span class="aya" rel="62_11" data-words="13-15">ما عند الله</span> را بهتر از هر دو دانسته، و فرموده: <span class="aya" rel="62_11" data-words="16-21">خیر من اللهو و من التجارة</span> و آن دو را جدا جدا ذکر کرد، و نفرموده: خیر من اللهو و التجارة . </p> <p> <span class="aya" rel="62_11" data-words="12-25">قل ما عند الله خیر من اللهو و من التجارة و الله خیر الرازقین</span> -در این قسمت از آیه به رسول خدا (ص) امر می‌کند که مردم را به خطایی که مرتکب شدند متنبه کند، و بفهماند که کارشان چقدر زشت بوده. و مراد از جمله‌ <span class="aya" rel="62_11" data-words="13-15">ما عند الله</span> ثوابی است که خدای تعالی در برابر شنیدن خطبه و موعظه در نماز جمعه عطاء می‌فرماید. </p> <p>و معنای جمله این است که: به ایشان بگو آنچه نزد خدا است از لهو و تجارت بهتر است، برای اینکه ثواب خدای تعالی خیر حقیقی و دائمی، و بدون انقطاع است، و اما آنچه در لهو و تجارت است اگر خیر باشد خیری خیالی و غیر دائمی و باطل است. و علاوه بر این، چه بسا خشم خدا را در پی داشته باشد، هم چنان که لهو همیشه خشم خدای تعالی را در پی دارد. </p> <p>   <code class="page" rel="19,464"/> بعضی از مفسرین گفته‌اند: کلمه <em>خیر</em> که در آیه استعمال شده معنای افعل التفضیل را ندارد (یعنی کلمه <em>خیر</em> به معنای <em>بهتر</em> نیست بلکه به معنای <em>خوب</em> است)، هم چنان که در آیه <span class="aya" rel="12_39" data-words="4-11">أ أرباب متفرقون خیر أم الله الواحد القهار</span><span class="footnote" rel="1" title="سوره یوسف، آیه ۳۹">*</span> این چنین است، و این گونه استعمالها در مورد کلمه مذکور شایع است. </p> <p>و در آیه شریفه که می‌فرماید: <span class="aya" rel="62_11" data-words="1-3">و إذا رأوا...</span>، التفاتی از خطاب فانتشروا-متفرق شوید <em>به غیبت</em> <span class="aya" rel="62_11" data-words="1-3">و إذا رأوا</span> -و چون لهو و تجارتی می‌بینند ، به کار رفته، و نکته آن تاکید مفاد سیاق-یعنی آن عتاب و استهجانی که در عمل آنان بود-است، و می‌خواهد بفهماند این مردم که از شرافت و افتخار گوش دادن به سخنان شخصی چون خاتم انبیاء اعراض می‌کنند، قابلیت آن را ندارند که پروردگارشان روی سخن به ایشان بکند. </p> <p>در جمله‌ <span class="aya" rel="62_11" data-words="12-16">قل ما عند الله خیر</span> هم اشاره‌ای به این اعراض خدا هست، چون می‌توانست خدای تعالی را گوینده قرار دهد، و بفرماید آنچه نزد ما است بهتر است ولی به پیامبرش فرمود از قول او به ایشان بگوید آنچه نزد خداست بهتر است و در همین مقدار هم به پیامبرش نفرمود قل لهم-به ایشان بگو <em>تنها فرمود: </em> قل هم چنان که اول آیه هم که فرمود <em>و اذا راوا</em> ضمیر آن را بدون داشتن مرجع آورد، چون قبلا نامی از ایشان نبرده بود، تا ضمیر به ایشان برگرداند، بلکه به دلالت سیاق اکتفاء نمود، و همه اینها شدت خشم و اعراض خدای تعالی را از ایشان می‌رساند. و <span class="phrase">کلمه <em rel="fa_62_11_24-25" data-sentence="5:59">خیر الرازقین</em> یکی از اسمای حسنای خداست، نظیر رازق، که آن نیز نام او است.</span> و ما در سابق در باره معنای رازقیت خدای تعالی بحث کردیم. </p> <h3>بحث روایتی‌ <span class="title" rel="62_9 62_10 62_11"> (روایاتی در باره شتاب به سوی نماز جمعه و تعطیل کارها ، انتشار در زمین بعد از نماز و طلب رزق، و...) </span> </h3> <p> در کتاب فقیه روایت آمده که: در مدینه هر وقت مؤذن در روز جمعه اذان می‌گفت: شخصی ندا می‌داد دیگر خرید و فروش مکنید، حرام است، برای اینکه حق تعالی فرموده‌ <span class="aya" rel="62_9" data-words="1-17">یا أیها الذین آمنوا إذا نودی للصلاة من یوم الجمعة فاسعوا إلی ذکر الله و ذروا البیع</span><span class="footnote" rel="2" title="من لا یحضره الفقیه، ج ۱، ص ۱۹۵، ح ۵۲">*</span> مؤلف: این روایت را الدر المنثور هم از ابن ابی شیبه، عبد بن حمید، و ابن منذر از میمون بن مهران نقل کرده، و ترجمه عبارت روایت وی چنین است. در مدینه رسم چنین بود     <code class="page" rel="19,465"/> که هر گاه مؤذن أذان روز جمعه را می‌گفت، در بازارها ندا در می‌دادند: بیع حرام شد، بیع حرام شد<span class="footnote" rel="1" title="الدر المنثور، ج ۶، ص ۲۰">*</span>. </p> <p>و تفسیر قمی در ذیل جمله‌ <span class="aya" rel="62_9" data-words="11-14">فاسعوا إلی ذکر الله</span> گفته: <em>سعی</em> به معنای سرعت در راه رفتن است، و در روایت ابی الجارود از امام باقر (ع) آمده که فرمود: وقتی گفته می‌شود <em>فاسعوا</em> معنایش این است که بروید و چون گفته می‌شود <em>اسعوا</em> معنایش این است که برای فلان هدف عمل کنید. و در آیه سوره جمعه معنایش این است که برای نماز جمعه شارب (سبیل) خود را کوتاه کنید، و موی زیر بغل را زائل سازید، ناخن بگیرید، غسل کنید، بهترین و نظیف‌ترین جامه را بپوشید، و خود را معطر سازید، اینها سعی برای نماز جمعه است. و سعی برای روز قیامت هم این است که آدمی خود را برای آن روز مهیا کند، هم چنان که فرموده: <span class="aya" rel="17_19" data-words="1-11">و من أراد الآخرة و سعی لها سعیها و هو مؤمن</span><span class="footnote" rel="2" title="تفسیر قمی، ج ۲، ص ۳۶۷">*</span>. </p> <p>مؤلف: منظور امام (ع) این است که کلمه <em>سعی</em> در همه جا به معنای دویدن نیست. </p> <p>و در مجمع البیان می‌گوید: انس از رسول خدا (ص) روایت کرده که در ذیل جمله‌ <span class="aya" rel="62_10" data-words="1-6">فإذا قضیت الصلاة فانتشروا فی الأرض...</span> فرمود: منظور متفرق شدن برای کسب و کار و طلب دنیا نیست، بلکه منظور عیادت مریض و تشییع جنازه، و زیارت برادر مؤمن است<span class="footnote" rel="3" title="مجمع البیان، ج ۱۰، ص ۲۸۸">*</span>. </p> <p>مؤلف: این روایت را سیوطی هم در الدر المنثور از ابن جریر، از انس از رسول خدا  (ص)، و از ابن مردویه، از ابن عباس از آن جناب نقل کرده<span class="footnote" rel="4" title="الدر المنثور، ج ۶، ص ۲۲۰">*</span>. </p> <p>و در همان کتاب از امام صادق (ع) روایت آورده که فرمود: نماز در روز جمعه، و انتشار در روز شنبه است<span class="footnote" rel="5" title="مجمع البیان، ج ۱۰، ص ۲۸۹">*</span>. </p> <p>مؤلف: در این معنا روایات دیگری نیز هست. </p> <p>باز در آن کتاب است که عمر بن یزید<span class="footnote" rel="6" title="در المیزان چنین است ولی در مجمع البیان &lt;em&gt;عمرو بن زید&lt;/em&gt; می‌باشد">*</span> از امام صادق (ع) روایت کرده که             <code class="page" rel="19,466"/> فرمود: درست می‌بینید که برای برآوردن حوائج سوار می‌شوم، با اینکه خدای تعالی قضای حوائج را تکفل فرموده، نه برای این است که در تکفل خدای تعالی شک دارم، بلکه دوست دارم خدای تعالی مرا در حال طلب رزق حلال ببیند مگر نشنیده‌ای که خدای تعالی می‌فرماید <span class="aya" rel="62_10" data-words="1-11">فإذا قضیت الصلاة فانتشروا فی الأرض و ابتغوا من فضل الله</span> تو گمان می‌کنی اگر مردی داخل خانه‌ای شود، و در آن را به روی خود گل بگیرد، و پیش خود بگوید: رزق من برایم از بالا فرو می‌آید، آیا این منطق درست است؟ هرگز درست نیست، و چنین شخصی یکی از آن سه نفری است که دعایشان مستجاب نمی‌شود. </p> <p>راوی می‌گوید عرضه داشتم: آن سه طائفه چه کسانی هستند؟ فرمود: مردی که زنی دارد و مرگ او را از خدا می‌خواهد، چنین دعایی مستجاب نیست، برای اینکه عصمت آن زن به دست او است، می‌تواند طلاقش داده آزادش کند. دوم مردی که با کسی معامله‌ای کرده، و یا حقی بر او دارد، و در هنگام حقدار شدن شاهدی نگرفته، و آن شخص منکر حق او شده، و علیه او نفرین می‌کند، چنین کسی هم دعایش مستجاب نیست، برای اینکه به وظیفه خود عمل نکرده. سوم مردی که با سرمایه‌ای که دارد می‌تواند رزق خود را در آورد، ولی در خانه می‌نشیند و به طلب رزق بیرون نمی‌رود، و از خدا رزق نمی‌خواهد، تا همه سرمایه را بخورد، آن وقت دست به دعا برمی‌دارد، دعای او هم مستجاب نیست<span class="footnote" rel="1" title="مجمع البیان، ج ۱۰، ص ۲۸۹">*</span>. </p> <h3> <span class="title" rel="62_11">چند روایت در باره پراکنده شدن مردم از نزد پیامبر (صلی اللَّه علیه و آله و سلم) در حالی که خطبه جمعه می‌خواند، و نزول آیه: <span class="aya" rel="62_11" data-words="2-8">إذا رأوا تجارة أو لهوا انفضوا إلیها...</span> </span> </h3> <p> و نیز در همان کتاب آمده که جابر بن عبد اللَّه گفت: کاروانی وارد مدینه شد، در حالی که ما با رسول خدا (ص) مشغول نماز بودیم، مردم (نماز را رها کرده) به سوی آن کاروان رفتند، و به جز دوازده نفر که یکی از ایشان من بودم کسی باقی نماند، و در این جریان بود که آیه شریفه‌ <span class="aya" rel="62_11" data-words="1-8">و إذا رأوا تجارة أو لهوا انفضوا إلیها...</span> نازل گردید<span class="footnote" rel="2" title="مجمع البیان، ج ۱۰، ص ۲۸۷">*</span>. </p> <p>و از کتاب عوالی اللئالی حکایت شده که مقاتل بن سلیمان گفته: در بینی که رسول خدا (ص) در روز جمعه خطبه می‌خواند، دحیه کلبی با مال التجارة از شام آمد، و او هر وقت می‌آمد در مدینه هیچ کس باقی نمی‌ماند، همه به سوی او می‌آمدند، چون هر وقت مال التجارة می‌آورد، تمامی آنچه مردم بدان نیازمند بودند می‌آورد، از آرد و گندم و غیر آن، و نیز هر وقت می‌آمد طبل می‌زد تا مردم از آمدنش مطلع شوند و از او جنس بخرند     <code class="page" rel="19,467"/> آن روز که رسول خدا (ص) در خطبه نماز جمعه بود، دحیه کلبی وارد شهر مدینه شد، و در آن ایام هنوز اسلام نیاورده بود، مردم آن جناب را بالای منبر تنها گذاشتند، و رفتند، و در مسجد به جز دوازده نفر کسی نماند. حضرت فرمود: اگر این دوازده نفر هم می‌رفتند خدای تعالی از آسمان سنگ بر آنان می‌بارید، اینجا بود که سوره جمعه بر آن حضرت نازل شد<span class="footnote" rel="1" title="عوالی اللئالی، ج ۲، ص ۵۷، ح ۱۵۳">*</span>. </p> <p>مؤلف: این داستان به طرق بسیاری هم از طرق شیعه<span class="footnote" rel="2" title="مجمع البیان، ج ۱۰، ص ۲۸۷">*</span> و هم از طرق اهل سنت<span class="footnote" rel="3" title="الدر المنثور، ج ۶، ص ۲۲۰">*</span> روایت شده، و اخبار در عدد باقی ماندگان در مسجد از هفت تا چهل نفر اختلاف دارد. </p> <p>و نیز در مجمع البیان است که جمله <em>انفضوا</em> به معنای این است که مردم متفرق شدند. و از امام صادق (ع) روایت شده که فرمود: به معنای <em>منصرف شدند</em> است. </p> <p>یعنی مردم به سوی تجارت منصرف شده، و تو را سر پا بالای منبر تنها گذاشتند<span class="footnote" rel="4" title="مجمع البیان، ج ۱۰، ص ۲۸۹">*</span>. </p> <p>جابر بن سمرة می‌گوید: من هیچگاه رسول خدا (ص) را ندیدم که نشسته خطبه بخواند، پس اگر کسی برایت حدیث کرد که آن جناب نشسته خطبه خوانده دروغ گفته است<span class="footnote" rel="5" title="مجمع البیان، ج ۱۰، ص ۲۸۹">*</span>. </p> <p>مؤلف: این معنا در روایاتی دیگر نیز آمده. </p> <p>و در الدر المنثور است که ابن ابی شیبه از طاووس روایت کرده که گفت: رسول خدا (ص) و ابو بکر و عمر و عثمان همگی ایستاده خطبه می‌خواندند، و اولین کسی که بالای منبر نشست، معاویة بن ابی سفیان بود<span class="footnote" rel="6" title="الدر المنثور، ج ۶، ص ۲۲۲">*</span>. </p> 
