<h3 class="ayas">سوره القصص آیه‌های ۱۵ تا ۲۱</h3><code class="section" rel="28_15-21"/><h3>ترجمه آیات</h3> <p> <span class="trans" rel="28_15">روزی در هنگامی که مردم سرگرم بودند از کاخ فرعون که دور از شهر بود بیرون آمده داخل شهر شد، در شهر به دو نفر برخورد کرد که یکدیگر را کتک کاری می‌کردند یکی از بنی اسرائیل بود و یکی دیگر از قبطیان، آنکه از پیروان موسی بود موسی را به کمک طلبید تا شر قبطی را از او بگرداند، موسی مرد<code class="page" rel="16,21"/> قبطی را بزد اما زدن همان و افتادن و مردن قبطی همان. موسی با خود گفت: این از عمل شیطان بود که او دشمنی است گمراه کننده و آشکار.  «۱۵» </span><span class="trans" rel="28_16">گفت پروردگارا من به خود ستم کردم اثر این جرم را محو کن و خدا هم اثر آن را محو کرد آری خدا آمرزنده مهربان است.  «۱۶» </span><span class="trans" rel="28_17">موسی گفت پروردگارا به خاطر این نعمت که به من ارزانی داشتی تا آخر عمرم هرگز پشتیبان مجرمین نمی‌شوم.  «۱۷» </span><span class="trans" rel="28_18">فردای آن روز در شهر نگران می‌گشت که ناگهان همان شخص دیروزی را دید که داشت او را به یاری می‌طلبید و از دور صدایش می‌زد موسی به او گفت: تو گمراهی آشکاری.  «۱۸» </span><span class="trans" rel="28_19">همین که خواست دست به دشمن او و دشمن خودش بیازد مرد گفت: ای موسی می‌خواهی مرا هم بکشی آن چنان که دیروز کسی را کشتی، معلوم می‌شود تو جز این بنایی نداری که در زمین جباری کنی و نمی‌خواهی از صلح جویان باشی.  «۱۹» </span><span class="trans" rel="28_20">و از آخر شهر (که قصر فرعون در آنجا بود) مردی دوان دوان بیامد و گفت: ای موسی درباریان مشورت می‌کردند که تو را بکشند بیرون شو که من از خیرخواهان توام.  «۲۰» </span><span class="trans" rel="28_21">موسی نگران از شهر خارج شد و گفت: پروردگارا مرا از شر مردم ستمگر نجات ده.  «۲۱» </span></p>           <h3>بیان آیات‌ <span class="title" rel="28_15 28_19 28_20 28_18 28_16 28_17 28_21">فصل دوم از داستان موسی (علیه السلام): حوادث بعد از بلوغ و بیرون رفتن از مصر به سوی مدین و...  <p/></span> </h3> <p> این آیات فصل دوم از داستان موسی (ع) را بیان می‌کند، و در آن، قسمتی از حوادث را که بعد از رسیدنش به حد بلوغ پیش آمده، و به بیرون شدنش از مصر و رفتنش به سوی مدین انجامید، ذکر می‌فرماید. </p> <p> <span class="aya" rel="28_15" data-words="1-8">و دخل المدینة علی حین غفلة من أهلها...</span> تردیدی نیست در اینکه آن شهری که موسی بی خبر اهل آن وارد آن شد همان شهر مصر بوده، و تا آن روز داخل مصر نشده بود، چون نزد فرعون زندگی می‌کرده، و از آن استفاده می‌شود که قصر فرعون در خارج شهر مصر بوده، و موسی از آن قصر بیرون شده، و بدون اطلاع مردم شهر به شهر وارد شده، مؤید این احتمال جمله‌ <span class="aya" rel="28_20" data-words="1-7">و جاء رجل من أقصی المدینة یسعی</span> است، که در چند آیه بعد است، و می‌رساند آن کسی که به شهر آمد و به موسی (ع) اعلام خطر کرد که درباریان دارند برای کشتنت مشورت می‌کنند، از بیرون شهر آمد. </p> <p>و منظور از هنگام غفلت مردم شهر، وقتی است که مردم دکان‌ها و بازارها را تعطیل<code class="page" rel="16,22"/> می‌کردند، و به خانه‌ها می‌رفتند، و خیابانها و کوچه‌ها خلوت می‌شد، مانند هنگام ظهر و وسطهای شب. </p> <p> <span class="aya" rel="28_15" data-words="9-12">فوجد فیها رجلین یقتتلان</span> <span class="phrase">-یعنی در شهر دو مرد را دید که با یکدیگر مخاصمه می‌کردند و یکدیگر را کتک می‌زدند و خلاصه کلمه <em rel="fa_28_19_16-16" data-sentence="93:942">اقتتال</em> در اینجا به معنای کشتن یکدیگر نیست، بلکه به معنای زدن یکدیگر است‌ <span class="aya" rel="28_15" data-words="13-19">هذا من شیعته و هذا من عدوه</span> این جمله حکایت حال است، که واقعه را مجسم می‌سازد، و بیان می‌کند که یکی از آن دو نفر اسرائیلی، و از پیروان دین موسی، و یکی دیگر قبطی و دشمنش بود، اما اینکه گفتیم یکی از آن دو پیرو دین موسی بوده جهتش این است که: آن روز بنی اسرائیل در دین منتسب به آبای خود ابراهیم و اسحاق و یعقوب (ع) بودند، هر چند که از دین آن بزرگواران در آن روز جز اسم چیزی نمانده بود، و بنی اسرائیل رسما تظاهر به پرستش فرعون می‌کردند، و اما اینکه گفتیم دومی قبطی و دشمن موسی بود، جهتش این است که آن روز قبطیان با بنی اسرائیل دشمنی می‌کردند، و شاهد اینکه این مرد دشمن، قبطی بوده این است که: قرآن کریم از موسی حکایت می‌کند که گفت: <span class="aya" rel="26_14" data-words="1-7">و لهم علی ذنب فأخاف أن یقتلون</span><span class="footnote" rel="1" title="و ایشان را بر من گناهی است می‌ترسم مرا بکشند سوره شعراء، آیه ۱۴">*</span>.</span> </p> <p> <span class="aya" rel="28_15" data-words="20-27">فاستغاثه الذی من شیعته علی الذی من عدوه</span>. <span class="phrase">کلمه <em rel="fa_28_15_20-20" data-sentence="5:149">استغاثه</em> به معنای  <em rel="fa_28_18_8-8" data-sentence="75:122">استنصار</em> است، چون <em>غوث</em> به معنای نصرت است، و معنای جمله این است که: مرد اسرائیلی از موسی خواست تا او را علیه دشمنش کمک کند.</span> </p> <p> <span class="aya" rel="28_15" data-words="28-31">فوکزه موسی فقضی علیه</span> <span class="phrase">-ضمیر در <em rel="fa_28_15_28-28" data-sentence="9:50">وکزه</em> و <em>علیه</em> به آن مرد قبطی و دشمن بر می‌گردد.</span> و <span class="phrase">کلمه <em rel="fa_28_15_28-28" data-sentence="5:176">وکز</em> -به طوری که راغب و دیگران گفته‌اند-به معنای طعن و دفع و زدن با تمامی کف دست می‌باشد<span class="footnote" rel="2" title="مفردات راغب، ماده &lt;em&gt;وکز&lt;/em&gt; ">*</span>.</span> و <span class="phrase">کلمه <em>قضاء</em> به معنای حکم است، و اگر با حرف  <em>علی</em> متعدی شود، و گفته شود <em rel="fa_28_15_30-31" data-sentence="86:140">قضی علیه</em> کنایه از این است که با مردنش از کارش فارغ شد و معنای جمله این است که: موسی (ع) آن دشمن را با تمام کف دست و مشت زد و یا دفع کرد و او هم مرد.</span> <span class="phrase">از همین تعبیر استفاده می‌شود که: قتل مزبور عمدی نبوده، زیرا اگر عمدی بود به جای <em rel="fa_28_15_28-28" data-sentence="80:27">وکزه</em> می‌فرمود: <em rel="fa_28_19_16-16" data-sentence="147:2">فقتله</em> .</span> </p> <h3> <span class="title" rel="28_15">مراد از اینکه موسی (علیه السلام) بعد از قتل (خطای) مرد قبطی گفت: <span class="aya" rel="28_15" data-words="33-40">هذا من عمل الشیطان إنه عدو مضل مبین</span> و استغفار کرد </span> </h3> <p> <span class="aya" rel="28_15" data-words="32-40">قال هذا من عمل الشیطان إنه عدو مضل مبین</span> -لفظ <em>هذا</em> اشاره به آن کتک‌کاری است، که در میان آن دو مخاصم واقع شده، و منجر به مرگ آن قبطی شده بود، و اینکه آن را به نوعی نسبت به عمل شیطان نسبت داد، و صریحا نفرمود <em>این عمل شیطانست</em> بلکه فرمود:     <code class="page" rel="16,23"/> این از عمل شیطانست ، و با در نظر گرفتن اینکه کلمه <em>من</em> ابتدایی است، و معنای جنس و یا منشا بودن را می‌رساند، این معنا را افاده می‌کند که: این کتک کاری که در میان آن دو اتفاق افتاده بود، از جنس عملی است که به شیطان نسبت داده می‌شود، و یا از عمل شیطان ناشی می‌گردد، چون شیطان است که در میان آن دو عداوت و دشمنی افکنده و به کتک‌کاری یکدیگر وادارشان کرده است و کار بدانجا منجر شد که موسی مداخله کرد. و مرد قبطی به دست او کشته شد، و موسی دچار خطر و گرفتاری سختی گردید. آری موسی می‌دانست که این جریان پنهان نمی‌ماند، و به زودی قبطیان علیه او می‌شورند. و اشراف و درباریان و فرعون از او و از هر کسی که در جریان مزبور مداخله داشته، شدیدترین انتقام را خواهند گرفت. </p> <p>اینجا بود که متوجه شد در آن مشتی که به آن مرد قبطی زد که این کار او را در معرض هلاکت قرار داد، اشتباه کرده و این وقوع در اشتباه را به خدا نسبت نمی‌دهد، برای اینکه خدای تعالی جز به سوی حق و صواب راهنمایی نمی‌کند لذا حکم کرد به اینکه این عمل منسوب به شیطان است. </p> <p>و این عمل (کشتن قبطی) هر چند نافرمانی موسی نسبت به خدای تعالی نبود، برای اینکه اولا خطای بود نه عمدی، و ثانیا جنبه دفاع از مرد اسرائیلی داشت، و مرد کافر و ظالمی را از او دفع کرد، و لیکن در عین حال این طور هم نبوده که شیطان در آن هیچ مداخله‌ای نداشته باشد، چون شیطان همان طور که از راه وسوسه آدمی را به گناه و نافرمانی خدا وا می‌دارد، همچنین او را به هر کار مخالف صواب نیز وادار می‌کند، کاری که گناه نیست، لیکن انجامش مایه گرفتاری و مشقت است، هم چنان که آدم و همسرش را از راه خوردن آن درخت ممنوع، گرفتار نمود، و کار آنان را به آنجا کشانید که از بهشت بیرون شوند. </p> <p>پس در حقیقت جمله‌ <span class="aya" rel="28_15" data-words="33-36">هذا من عمل الشیطان</span> اظهار انزجار موسی (ع) است از آنچه واقع شد که آن دو نفر به جان هم افتادند و او ناگزیر به مداخله گردید و کار به کشته شدن قبطی انجامید و خلاصه، انزجار از این گرفتاری سخت و ندامت از آن است، و اینکه فرمود: <span class="aya" rel="28_15" data-words="37-40">إنه عدو مضل مبین</span> اشاره است از آن جناب به اینکه این کاری که از او سرزد نوعی ضلالت است، که به شیطان منسوب است، هر چند که نافرمانی که موجب مؤاخذه است نبود، بلکه صرفا اشتباه بود، لیکن همین اشتباه هم منسوب به خدا نیست. بلکه منسوب به شیطان است که دشمن و گمراه کننده آشکار است، و این واقعه کار اشتباه و از سوء تدبیر او بود، که او را به عاقبت وخیم مبتلا می‌کرد، و به همین جهت وقتی فرعون به وی اعتراض<code class="page" rel="16,24"/> کرد و گفت: <span class="aya" rel="26_19" data-words="1-9">و فعلت فعلتک التی فعلت و أنت من الکافرین</span> -تو همانی که آن کار را کردی، و نعمت و خوبیهای مرا در حق خودت‌کفران نمودی <em>، در پاسخ فرمود: </em> <span class="aya" rel="26_20" data-words="2-7">فعلتها إذا و أنا من الضالین</span> -من اگر آن کار را کردم، وقتی کردم که از گمراهان بودم<span class="footnote" rel="1" title="سوره شعراء، آیه ۲۰">*</span>. </p> <p><code class="aya" rel="28_16"/> <span class="aya" rel="28_16" data-words="1-13">قال رب إنی ظلمت نفسی فاغفر لی فغفر له إنه هو الغفور الرحیم</span> این جمله اعترافی از آن جناب نزد پروردگارش است به اینکه: به نفس خود ستم کرده، چون نفس خود را به خطر انداخته بود، و از این اعتراف برمی‌آید که درخواست کرده و گفته: <span class="aya" rel="28_16" data-words="6-7">فاغفر لی</span> معنایش مغفرت مصطلح، و آمرزش گناه نیست، بلکه مراد از آن این است که: خدایا اثر این عمل را خنثی کن، و مراد از عواقب وخیم آن خلاص گردان، و از شر فرعون و درباریانش نجات بده، و این معنا از آیه‌ <span class="aya" rel="20_40" data-words="19-24">و قتلت نفسا فنجیناک من الغم</span><span class="footnote" rel="2" title="و کشتی مردی را و ما از اندوهت نجات دادیم سوره طه، آیه ۴۰">*</span> به خوبی استفاده می‌شود. </p> <p>و این اعتراف به ظلم، و درخواست مغفرت، نظیر همان طلب مغفرتی است که قرآن کریم از آدم و همسرش حکایت کرده. و فرموده: <span class="aya" rel="7_23" data-words="1-14">قالا ربنا ظلمنا أنفسنا و إن لم تغفر لنا و ترحمنا لنکونن من الخاسرین</span><span class="footnote" rel="3" title="گفتند پروردگارا ما به نفس خود ستم کردیم، و اگر تو ما را نیامرزی، و رحم نکنی، به طور مسلم از زیانکاران خواهیم بود سوره اعراف، آیه ۲۳">*</span>. </p> <h3> <span class="title" rel="28_17">مفاد آیه: <span class="aya" rel="28_17" data-words="1-9">قال رب بما أنعمت علی فلن أکون ظهیرا للمجرمین</span> و وجوهی که در معنای آن گفته شده است</span> </h3> <p> <code class="aya" rel="28_17"/> <span class="aya" rel="28_17" data-words="1-9">قال رب بما أنعمت علی فلن أکون ظهیرا للمجرمین</span> بعضی<span class="footnote" rel="4" title="تفسیر فخر رازی، ج ۲۴، ص ۲۳۴">*</span> از مفسرین گفته‌اند: <em>حرف</em> باء در جمله‌ <span class="aya" rel="28_17" data-words="3-4">بما أنعمت</span> برای سببیت است، و معنایش این است که: پروردگارا به سبب آنچه بر من انعام کردی، این عهد برای تو بر عهده من باشد که هرگز یاور مجرمین نباشم، و بنا بر این معنا، جمله مورد بحث عهدی است از آن جناب با خدای تعالی . </p> <p>بعضی<span class="footnote" rel="5" title="روح المعانی، ج ۲۰، ص ۵۵">*</span> دیگر گفته‌اند: <em>باء</em> در جمله مزبور برای قسم است، که جواب آن حذف شده، و معنای آیه این است که: سوگند می‌خورم به آن نعمت‌ها که به من ارزانی داشتی، که هر آینه توبه کنم، و یا امتناع بورزم از اینکه پشتیبان مجرمین باشم . </p> <p>بعضی<span class="footnote" rel="6" title="روح المعانی، ج ۲۰، ص ۵۵">*</span> دیگر گفته‌اند که: <em>باء</em> برای قسم هست ولی قسم استعطافی است، و قسم           <code class="page" rel="16,25"/> استعطافی آن سوگندی است که در انشاء واقع می‌شود، مثل اینکه به کسی بگویی باللَّه زرنی-تو را به خدا سراغم بیا ، و معنای آیه بنا بر این احتمال این می‌شود، که: پروردگارا تو را سوگند می‌دهم که بر من عطوفت کنی، و مرا حفظ فرمایی، تا در نتیجه پشتیبان مجرمین نباشم. </p> <p>از میان این چند وجه، وجه اولی بهتر است، برای اینکه مراد از جمله‌ <span class="aya" rel="28_17" data-words="3-5">بما أنعمت علی</span> -بنا به گفته این مفسرین-انعام خدا به وی است، یا به این که: او را در کودکی از شر فرعون حفظ کرد، و به مادرش برگردانید، و یا به این که توبه‌اش را از قتل قبطی قبول نمود و او را بخشید البته بنا بر اینکه از راه الهام یا خواب و امثال آن علم پیدا کرده باشد به این که خدای تعالی او را آمرزیده است و هر یک از این دو احتمال باشد سوگند او سوگند به غیر خدای تعالی بوده، و معنای کلامش این می‌شود که: سوگند می‌خورم به اینکه مرا حفظ کردی که... و یا سوگند می‌خورم به اینکه مرا آمرزیدی که...، و این قسم سوگند در کلام خدای تعالی سابقه ندارد، و هیچ معهود نیست که از کسی حکایت کرده باشد، که به غیر خود او سوگند خورده باشد، به همین جهت است که گفتیم وجه اول بهتر است، چون بنا بر وجه اول اصلا حرف (باء) برای سوگند نیست، تا این اشکال متوجه شود. <span class="aya" rel="28_17" data-words="6-9">فلن أکون ظهیرا للمجرمین</span> <span class="phrase">-بعضی<span class="footnote" rel="1" title="سوره نساء، آیه ۶۹">*</span> از مفسرین گفته‌اند: <em>مراد از</em> مجرم آن کسی است که غیر خودش را به جرم وادار سازد، و یا یاری او به جرم کشیده شود، مانند همان اسرائیلی که مرد قبطی با او در افتاد، و یاری کردن موسی از وی، موسی را دچار دردسر و ارتکاب جرم ساخت پس در حقیقت در کلمه <em rel="fa_28_17_9-9" data-sentence="318:106">مجرمین</em> در این جمله، مجازی در نسبت به کار رفته، چون آن مرد اسرائیلی مجرم نبود بلکه سبب شد تا موسی مرتکب جرم شود .</span> </p> <p>بعضی<span class="footnote" rel="2" title="سوره فاتحه، آیه ۷">*</span> دیگر گفته‌اند: <em>مراد از</em> مجرمین فرعون و قوم اوست، و معنای جمله این است که: سوگند می‌خورم به انعامت بر من، که توبه کنم، و دیگر با مصاحبت و ملازمت یاور وکمک کار فرعون و قومش نشوم، و دیگر-مانند سابق-نزدش نروم، و ملازمش نشوم، و خلاصه سیاهی لشکرش نگردم . </p> <p>مفسر دیگر این وجه را رد کرده به اینکه: این وجه هیچ تناسبی با مقام ندارد . </p> <p>اما آنچه حق مطلب است این است که: جمله‌ <span class="aya" rel="28_17" data-words="2-9">رب بما أنعمت علی فلن أکون ظهیرا للمجرمین</span> عهد و پیمانی است از سوی موسی که دیگر هیچ مجرمی را در جرمش کمک   <code class="page" rel="16,26"/> نکند، تا شکر نعمتهایی را که به وی ارزانی داشته به جا آورده باشد، و مراد از <em>نعمت</em> -با در نظر گرفتن اینکه قیدی به آن نزده-ولایت الهی است، زیرا جمله‌ <span class="aya" rel="4_69" data-words="7-20">فأولئک مع الذین أنعم الله علیهم من النبیین و الصدیقین و الشهداء و الصالحین</span><span class="footnote" rel="1" title="روح المعانی، ج ۲۰، ص ۵۷">*</span>، شهادت می‌دهد بر اینکه‌ <span class="aya" rel="4_69" data-words="9-12">الذین أنعم الله علیهم</span> عبارتند از: نبیین و صدیقین و شهداء و صالحین. </p> <p>و این نامبردگان اهل صراط مستقیمند، که به حکم آیه‌ <span class="aya" rel="1_6-7" data-words="1-13">اهدنا الصراط المستقیم، صراط الذین أنعمت علیهم غیر المغضوب علیهم و لا الضالین</span><span class="footnote" rel="2" title="روح المعانی، ج ۲۰، ص ۵۵">*</span>، از ضلالت و غضب خدا ایمنند و ترتب امتناع از یاری کردن مجرمین، بر انعام به این معنا، ترتب روشنی است، که هیچ خفایی در آن نیست. </p> <p><span class="phrase">از همین جا معلوم می‌شود که مراد از <em rel="fa_28_17_9-9" data-sentence="35:545">مجرمین</em> امثال فرعون و درباریان اویند، نه امثال آن مرد اسرائیلی که حضرت او را یاری کرد، چون نه یاری کردن موسی از اسرائیلی جرم بود و نه سیلی زدنش به قبطی، تا از آن اعمال توبه کند، و چگونه ممکن است مرتکب جرم شده باشد، با اینکه او از اهل صراط مستقیم است که هرگز معصیت خداوند نمی‌کنند تا گمراه شوند و خداوند در قرآن تصریح کرده بر اینکه آن جناب از مخلصانی بوده، که شیطان راهی به اغوای آنان ندارد، و فرموده: <span class="aya" rel="19_51" data-words="6-12">إنه کان مخلصا و کان رسولا نبیا</span><span class="footnote" rel="3" title="سوره مریم، آیه ۵۱">*</span>.</span> </p> <p>و نیز در همین چند آیه قبل تصریح کرد بر اینکه به او حکم و علم داد و او از نیکوکاران و از متقیان بود، و چنین کسی را هرگز تعصب فامیلی و یا غضب بیجا گمراه نمی‌کند. و او را به یاری مجرم در جرمش وانمی‌دارد. </p> <p>و اگر قرآن کلمه <em>قال</em> را در حکایت کلام آن جناب سه مرتبه تکرار کرده و فرمود: <span class="aya" rel="28_15" data-words="32-36">قال هذا من عمل الشیطان</span> و <span class="aya" rel="28_16" data-words="1-5">قال رب إنی ظلمت نفسی</span> و <span class="aya" rel="28_17" data-words="1-5">قال رب بما أنعمت علی</span> برای این است که: سیاق در این سه جمله، مختلف است، چون در جمله اول حکم و قضاوت او را حکایت کرده و در جمله دوم استغفار و دعایش را. و در جمله سوم عهد و پیمانش را. </p> <p><code class="aya" rel="28_18"/> <span class="aya" rel="28_18" data-words="1-16">فأصبح فی المدینة خائفا یترقب فإذا الذی استنصره بالأمس یستصرخه قال له موسی إنک لغوی مبین</span>. </p> <p><span class="phrase">کلمه <em rel="fa_28_18_1-1" data-sentence="5:287">اصبح</em> را مقید کرد به‌ <span class="aya" rel="28_18" data-words="2-3">فی المدینة</span> تا دلالت کند بر اینکه موسی  (ع) بعد از آن جریان دیگر به سوی قصر فرعون (خانه‌ای که تا آن روز از عمرش در       <code class="page" rel="16,27"/> آنجا زندگی می‌کرد)، برنگشت، و شب را در شهر مصر به سر برد.</span> و کلمه <em>استصراخ</em> به معنای استغاثه به صدای بلند است، که از <em>صراخ</em> به معنای صیحه و فریاد مشتق شده، و کلمه <em>غوایت</em> به معنای خطای از راه راست و صواب است به خلاف <em>رشد</em> که به معنی راه راست یافتن است. </p> <p>و معنای آیه این است که: موسی آن شب را در شهر به صبح رسانید، -و به کاخ فرعون برنگشت-و همه شب را با ترس و نگرانی بسربرد، و همین که صبح شد، دوباره همان مردی که دیروز او را به یاری خود طلبید، با صدای بلند از او یاری خواست، که اینک مرا از چنگال یک قبطی دیگر نجات بده، موسی از در توبیخ و سرزنش به او گفت: راستی که تو آشکارا گمراه هستی، که نمی‌خواهی راه رشد و صواب را پیش گیری، و این توبیخ بدین جهت بود که او با مردمی دشمنی و مقاتله می‌کرد که از دشمنی و کتک کاری با آنان جز شر و فساد برنمی‌خاست. </p> <p><code class="aya" rel="28_19"/> <span class="aya" rel="28_19" data-words="1-20">فلما أن أراد أن یبطش بالذی هو عدو لهما قال یا موسی أ ترید أن تقتلنی کما قتلت نفسا بالأمس...</span> بیشتر مفسرین<span class="footnote" rel="1" title="تفسیر قمی، ج ۲، ص ۱۳۷">*</span> گفته‌اند: ضمیر (قال-گفت) به مرد اسرائیلی، همان کسی که موسی (ع) را به کمک می‌طلبید، برمی‌گردد، برای اینکه مرد اسرائیلی خیال کرده بود موسی با این توبیخ و عتابش بنا دارد او را مانند قبطی دیروز به قتل برساند، لذا از خشم او بیمناک شد، و گفت: ای موسی آیا می‌خواهی مرا بکشی، همان طور که دیروز یک نفر را کشتی؟ از سخن او، قبطی طرف دعوایش فهمید که قاتل قبطی دیروز موسی بوده، لذا به دربار فرعون برگشت، و جریان را به وی گزارش داد، فرعون و درباریانش به مشورت نشستند، و سر انجام تصمیم بر قتل موسی گرفتند. </p> <p>و این تفسیر به نظر ما نیز تفسیر درستی است، برای اینکه سیاق هم بدان شهادت می‌دهد، لیکن بعضی‌ها آیه را چنین تفسیر کرده‌اند که: گوینده این سخن قبطی بوده، نه اسرائیلی و لیکن این تفسیر قابل اعتناء نیست، و معنای بقیه الفاظ آیه روشن است. </p> <p>و در اینکه فرمود: <span class="aya" rel="28_19" data-words="4-9">أن یبطش بالذی هو عدو لهما</span> تعریضی است به تورات موجود در عصر نزول قرآن، چون در آن تورات آمده که دو طرف مخاصمه در آن روز اسرائیلی بوده‌اند این جمله می‌فرماید که نه، موسی خواست خشم بگیرد، بر کسی که هم دشمن مرد اسرائیلی بود و   <code class="page" rel="16,28"/> هم دشمن خودش، پس هر دو اسرائیلی نبوده‌اند و نیز این جمله تایید می‌کند که گوینده جمله  ای موسی می‌خواهی چنین و چنان کنی اسرائیلی بوده، نه قبطی، برای اینکه سیاق این جمله سیاق ملامت و شکایت است. </p> <p><code class="aya" rel="28_20"/> <span class="aya" rel="28_20" data-words="1-15">و جاء رجل من أقصی المدینة یسعی قال یا موسی إن الملأ یأتمرون بک لیقتلوک...</span> <span class="phrase">کلمه <em rel="fa_28_20_12-12" data-sentence="5:80">یاتمرون</em> از مصدر <em>ائتمار</em> مشتق است، که به معنای مشورت و خیرخواهی، و ضد خیانت است.</span> و <span class="phrase">ظاهرا جمله‌ <span class="aya" rel="28_20" data-words="4-6">من أقصی المدینة</span> قید است برای جمله <em rel="fa_28_20_2-2" data-sentence="100:2">جاء</em> .</span> </p> <p>و ظاهر آیه این است که: این ائتمار و مشورت در حضور فرعون و به دستور او صورت گرفته، و این مردی که آمد و به موسی خبر داد که تصمیم گرفته‌اند تو را بکشند، از همان مجلس آمده، و قصر فرعون در اقصی و بیرون شهر مصر بوده، موسی را از تصمیم خطرناک آنان خبردار کرد، و اشاره کرد که از شهر بیرون شود. </p> <p>این استیناسی که از آیه مورد بحث کردیم، نظریه سابق را که گفتیم قصر فرعون و محل سکونتش بیرون شهر بوده، تایید می‌کند و معنای آیه روشن است. </p> <p><code class="aya" rel="28_21"/> <span class="aya" rel="28_21" data-words="1-10">فخرج منها خائفا یترقب قال رب نجنی من القوم الظالمین</span> پس از شهر بیرون شد، در حالی که ترسان و نگران پشت سر بود، گفت پروردگارا مرا از شر مردم ستمکار نجات بده. و در این تاییدی است بر این که حضرت موسی آن عملش را که به خطا مرد قبطی را کشت، برای خویش جرم نمی‌دانست. </p> <h3>بحث روایتی‌ <span class="title" rel="28_16 28_15"> (چند روایت در باره آمدن موسی (علیه السلام) به مصر و کشتن مرد قبطی به خطا و اینکه گفت: <span class="aya" rel="28_15" data-words="33-36">هذا من عمل الشیطان...</span> و <span class="aya" rel="28_16" data-words="2-7">رب إنی ظلمت نفسی فاغفر لی</span>) </span> </h3> <p> در تفسیر قمی می‌گوید: موسی هم چنان نزد فرعون با ناز و نعمت زندگی می‌کرد، تا به حد بلوغ و مردی رسید، و موسی (ع) در این مدت با فرعون گفتگو از توحید می‌کرد، و فرعون سخت او را از این سخنها بازمی‌داشت، تا آنکه تصمیم گرفت او را از بین ببرد، موسی ناگزیر از کاخ او بیرون گشته، و وارد شهر شد، در شهر دو نفر را دید که یکدیگر را کتک می‌زدند، یکی در دین موسی بود، و دیگری در دین فرعون، آن مردی که در دین موسی بود موسی را به کمک طلبید، موسی (ع) او را کمک کرد، و دشمنش را سیلی زد، ولی همین سیلی به زندگی او خاتمه داد، ناگزیر موسی در شهر متواری شد. <code class="page" rel="16,29"/> همین که فردای آن روز شد، دوباره مرد دیروزی را دید که گرفتار مردی قبطی شده، و او را محکم گرفته، آن مرد دست به دامن موسی شد، قبطی وقتی موسی را دید به او گفت: آیا می‌خواهی مرا هم بکشی همان طور که دیروز یک نفر را کشتی، ناگزیر اسرائیلی را رها کرده و پا به فرار گذاشت<span class="footnote" rel="1" title="عیون الاخبار، ج ۱، ص ۱۹۸">*</span>. </p> <p>و در کتاب عیون الاخبار به سند خود از علی بن محمد بن جهم روایت کرده که گفت: من در مجلس مامون حضور یافتم، وقتی که امام رضا (ع) هم نزد او بود، مامون به آن جناب عرضه داشت: یا بن رسول اللَّه آیا اعتقاد تو آن نیست که انبیاء معصوم از گناهند؟ فرمود: بلی، عرضه داشت پس بگو ببینم معنای آیه‌ <span class="aya" rel="28_15" data-words="28-36">فوکزه موسی فقضی علیه قال هذا من عمل الشیطان</span> چیست؟ فرمود: موسی (ع) وارد یکی از شهرهای فرعون شد، هنگامی وارد شد که مردم از ورودش غافل بودند، یعنی بین مغرب و عشا بود، و در همان موقع دو نفر را دید که یکدیگر را می‌زدند، یکی از پیروانش، و یکی از دشمنانش، دشمن را به حکم خدای تعالی دفع کرد، و لطمه‌ای به او زد، که منجر به مرگش شد، با خود گفت: این از عمل شیطان بود، یعنی این نزاع که بین این دو نفر درگرفت نقشه شیطان بود، نه اینکه کشتن من از عمل شیطان بود، <em>إنه</em> ، یعنی شیطان دشمنی گمراه کننده و آشکار است. </p> <p>مامون گفت: بنا بر این پس چه معنا دارد که موسی بگوید: <span class="aya" rel="28_16" data-words="2-7">رب إنی ظلمت نفسی فاغفر لی</span> -پروردگارا من به خود ستم کردم مرا بیامرز ؟ امام فرمود: معنایش این است که: پروردگارا من خود را در غیر آن موقعیتی که باید قرار دادم، که وارد این شهر شدم، <span class="aya" rel="28_16" data-words="6-7">فاغفر لی</span> یعنی پس مرا از دشمنانت پنهان کن،  (چون غفران به معنای پوشاندن است) تا به من دست نیابند، و مرا به قتل نرسانند، خدا هم <span class="aya" rel="28_16" data-words="8-13">فغفر له إنه هو الغفور الرحیم</span> -او را از چشم دشمنان پوشانید، که او پوشاننده رحیم است. موسی گفت: <span class="aya" rel="28_17" data-words="2-5">رب بما أنعمت علی</span> خدایا به پاس این نعمت و نیرو که با یک سیلی یکی از دشمنان را از پا درآوردم و به شکرانه آن تا زنده‌ام، پشتیبان مجرمین نخواهم شد، بلکه با این نیرو همواره به مجاهدت و مبارزه ایشان برمی‌خیزم تا تو راضی گردی. </p> <p> <span class="aya" rel="28_18" data-words="1-5">فأصبح فی المدینة خائفا یترقب</span> -آن شب را موسی با ترس و نگرانی به صبح رسانید، <span class="aya" rel="28_18" data-words="6-10">فإذا الذی استنصره بالأمس یستصرخه</span> که ناگهان همان مرد دیروزی باز او را به کمک طلبید، و دست به دامنش شد، موسی گفت: تو براستی مردی گمراه آشکاری، دیروز با   <code class="page" rel="16,30"/> مردی دعوا کردی، امروز با این مرد دعوا می‌کنی، سوگند که تو را ادب خواهم کرد، و خواست تا بر او خشم بگیرد، همین که با خشم به سوی او که از پیروان او و دشمن قبطی امروز و قبطی دیروز بود رفت، گفت: ای موسی آیا می‌خواهی مرا بکشی هم چنان که دیروز یک نفر را کشتی؟ تو به نظرم به غیر این منظوری نداری که در زمین جباری باشی، و تو نمی‌خواهی اصلاح‌جو بوده باشی. مامون از این بیان لذت برد و گفت: خدا تو را از جانب انبیایش جزای خیر دهد ای ابا الحسن<span class="footnote" rel="1" title="روح المعانی، ج ۲۰، ص ۵۵">*</span>. </p> 
