<h3 class="ayas">سوره یس آیه‌های ۴۸ تا ۶۵</h3><code class="section" rel="36_48-65"/><h3>ترجمه آیات</h3> <p> <span class="trans" rel="36_48">و می‌گویند پس این وعده قیامت کی می‌رسد اگر راست می‌گویید. <code class="page" rel="17,144"/> «۴۸» </span><span class="trans" rel="36_49"> آنان منتظر جز یک صیحه نیستند صیحه‌ای که ایشان را بگیرد در حالی که سرگرم مخاصمه باشند.  «۴۹» </span><span class="trans" rel="36_50">صیحه‌ای که وقتی رسید دیگر اینان نه می‌توانند سفارشی کنند و نه به اهل خود برگردند.  «۵۰» </span><span class="trans" rel="36_51">بعد از آن صیحه بار دیگر در صور دمیده می‌شود، ناگهان همه از قبرها به سوی پروردگارشان می‌شتابند.  «۵۱» </span><span class="trans" rel="36_52">در حالی که می‌گویند: واویلا چه کسی ما را از این خوابگاهمان برانگیخت؟ این همان وعده‌ای است که خدای مهربان (به توسط انبیایش) به ما می‌داد و (معلوم شد) انبیای او راست می‌گفته‌اند.  «۵۲» </span><span class="trans" rel="36_53">آن نفخه هم به جز یک صیحه نیست که ناگهان همگی نزد ما حاضر می‌شوند.  «۵۳» </span><span class="trans" rel="36_54">امروز به هیچ وجه احدی ستم نمی‌شود و جزایی به شما داده نمی‌شود مگر خود آن اعمالی که می‌کردید.  «۵۴» </span><span class="trans" rel="36_55">به درستی که اهل بهشت امروز در ناز و نعمت هستند و از هر فکر دیگر فارغند.  «۵۵» </span><span class="trans" rel="36_56">هم خود و هم همسرانشان در زیر سایه بر کرسی‌ها تکیه می‌زنند.  «۵۶» </span><span class="trans" rel="36_57">و میوه‌ای در آنجا در اختیار دارند و هر چه بخواهند در اختیارشان قرار می‌گیرد.  «۵۷» </span><span class="trans" rel="36_58">در آن روز به عنوان پیام از پروردگار مهربان به ایشان ابلاغ سلام می‌شود.  «۵۸» </span><span class="trans" rel="36_59">و در جمع مردم گفته می‌شود: هان ای مجرمین از سایر مردم جدا شوید.  «۵۹» </span><span class="trans" rel="36_60">مگر با شما عهد نسبتم و نگفتم ای فرزندان آدم شیطان را اطاعت مکنید که او برای شما دشمنی آشکار است.  «۶۰» </span><span class="trans" rel="36_61">و مگر نگفتم که مرا بپرستید که صراط مستقیم تنها همین است.  «۶۱» </span><span class="trans" rel="36_62">و مگر این شیطان نبود که گروه‌های بسیاری از شما را گمراه کرد آیا هنوز هم به هوش نمی‌آیید.  «۶۲» </span><span class="trans" rel="36_63"> (همه این هشدارها را به شما دادیم و نپذیرفتید) اینک این جهنمی است که همواره وعده‌اش به شما داده می‌شد.  «۶۳» </span><span class="trans" rel="36_64">بچشید امروز سوزش آن را به کیفر کفری که می‌ورزیدید.  «۶۴» </span><span class="trans" rel="36_65">امروز مهر بر دهانشان می‌زنیم و دستهایشان با ما سخن می‌گوید و پاهایشان به آنچه همواره می‌کردند شهادت می‌دهد.  «۶۵» </span></p>                               <h3>بیان آیات</h3> <p> بعد از آنکه از تفصیل و شرح آیت‌های توحید که اجمالش را در اول گفتار آورده بود<code class="page" rel="17,145"/> فارغ شد، اینک شروع کرده در تفصیل آن خبر اجمالی که قبلا از معاد داده بود، و در این تفصیل کیفیت قیام قیامت و احضار خلق برای حساب و جزا و پاداشی که به اصحاب جنت می‌دهد، و کیفری را که به مجرمین می‌دهد، شرح می‌دهد. </p> <p> <span class="aya" rel="36_48" data-words="1-8">و یقولون متی هذا الوعد إن کنتم صادقین</span> سخنی است از کفار که در مقام استهزا گفته‌اند، و منظورشان انکار معاد است، و شاید به همین جهت اسم اشاره <em>هذا-این وعده</em> آورد که مخصوص اشاره به نزدیک است، و اینکه گفتند: اگر راست می‌گویید خطابشان به رسول خدا (ص) و همه مسلمانان است، چون رسول خدا (ص) و مؤمنین زیاد داستان روز قیامت را به گوش آنان می‌خواندند، و به کیفر آن روز تهدیدشان می‌کردند. </p> <p>کلمه <em>وعد</em> به تنهایی <em>بدون کلمه وعید</em> هم به معنای وعده خبر می‌آید و هم به معنای وعده شر. ولی اگر هر دو با هم در کلامی بیایند، <em>وعد</em> به معنای وعده خیر، و  <em>وعید</em> به معنای وعده شر خواهد بود. </p> <p><code class="aya" rel="36_49"/> <span class="aya" rel="36_49" data-words="1-9">ما ینظرون إلا صیحة واحدة تأخذهم و هم یخصمون</span> کلمه <em>نظر</em> به معنای انتظار است. و مراد از <em>صیحه</em> به شهادت سیاق همان نفخه صور اولی است که وقتی دمیده می‌شود همه می‌میرند، و اگر صیحه را به <em>وحدت</em> وصف کرده، برای اشاره به این نکته است که: امر کفار برای خدا (جلت عظمته) بسیار آسان است، و برای او بیش از یک صیحه کاری ندارد. و <span class="phrase">کلمه <em rel="fa_36_49_9-9" data-sentence="5:78">یخصمون</em> در اصل <em>یختصمون</em> بوده که مصدر آن اختصام، به معنای مجادله و مخاصمه است.</span> </p> <p>و این آیه شریفه جوابی است از اینکه کفار به عنوان استهزا گفتند: پس این وعده کی است، اگر راست می‌گویید خدای تعالی هم در این جمله کفار مسخره کننده را سخریه و استهزا کرده، و به امر آنان بی‌اعتنایی نموده. </p> <p>و معنای آن این است که: اینها که می‌گویند پس این وعده کی است؟ در این گفتارشان جز یک صیحه را منتظر نیستند، و این یک صیحه فرستادنش برای ما آسان است، نه هزینه‌ای دارد و نه زحمتی، صیحه‌ای که وقتی ایشان را بگیرد دیگر راه گریز و نجاتی برایشان نمی‌گذارد، بلکه ایشان را در حالی می‌گیرد که کاملا از آن غافلند، و در بین خود مشغول مخاصمه می‌باشند. </p> <p><code class="aya" rel="36_50"/> <span class="aya" rel="36_50" data-words="1-8">فلا یستطیعون توصیة و لا إلی أهلهم یرجعون</span> یعنی نتیجه چنین صیحه‌ای که به ناگهانی می‌رسد و مهلتشان نمی‌دهد، این است<code class="page" rel="17,146"/> که همگی فورا بمیرند، در نتیجه دیگر نه می‌توانند سفارشی بکنند-چون مرگشان عمومی است، در نتیجه دیگر کسی نمی‌ماند تا رفتگان به ماندگان سفارشی کنند-و نه می‌توانند به اهل خود برگردند، چون بر فرض که مرگشان در بیرون خانه برسد باز به اهلشان برنمی‌گردند. </p> <p><code class="aya" rel="36_51"/> <span class="aya" rel="36_51" data-words="1-11">و نفخ فی الصور فإذا هم من الأجداث إلی ربهم ینسلون</span> این نفخه صور، نفخه دومی است که به وسیله آن همه مردگان زنده می‌شوند، و قیامت برپا می‌گردد. و <span class="phrase">کلمه <em rel="fa_36_51_8-8" data-sentence="5:43">أجداث</em> جمع <em rel="fa_36_51_8-8" data-sentence="64:26">جدث</em> است که: به معنای قبر است.</span> و <span class="phrase">کلمه  <em rel="fa_36_51_11-11" data-sentence="6:60">ینسلون</em> از ماده <em>نسل</em> است که: به معنای راه رفتن به سرعت است.</span> و در تعبیر از قیامت به  الی ربهم-به سوی پروردگارشان هشدار و توبیخی است برای کفار که منکرربوبیت خدای تعالی هستند. و بقیه الفاظ آیه روشن است. </p> <h3> <span class="title" rel="36_52">تحلیل سخن کفار بعد از رستاخیز <span class="aya" rel="36_52" data-words="1-14">قالوا یا ویلنا من بعثنا من مرقدنا هذا ما وعد الرحمن و صدق المرسلون</span> </span> </h3> <p> <code class="aya" rel="36_52"/> <span class="aya" rel="36_52" data-words="1-14">قالوا یا ویلنا من بعثنا من مرقدنا هذا ما وعد الرحمن و صدق المرسلون</span> <span class="phrase">کلمه <em rel="fa_36_52_4-4" data-sentence="5:24">بعث</em> به معنای بپا داشتن است.</span> و <span class="phrase">کلمه <em rel="fa_36_52_6-6" data-sentence="5:55">مرقد</em> اسم محل <em>رقاد-خواب</em>  است، و مراد از آن قبر است.</span> و اگر کفار در قیامت می‌گویند <span class="aya" rel="36_52" data-words="9-11">ما وعد الرحمن</span> و از خدا به رحمان تعبیر می‌کنند، برای این است که به نوعی از خدا بخواهند بر آنان رحم کند، چون همین‌ها بودند که در دنیا می‌گفتند: <span class="aya" rel="25_60" data-words="8-10">و ما الرحمن</span><span class="footnote" rel="1" title="رحمان چیست؟ سوره فرقان، آیه ۶۰">*</span>. و جمله‌ <span class="aya" rel="36_52" data-words="12-14">و صدق المرسلون</span> عطف است بر جمله‌ <span class="aya" rel="36_52" data-words="8-11">هذا ما وعد الرحمن</span>، چون جمله فعلیه گاهی عطف بر جمله اسمیه می‌شود. </p> <p>و اینکه از در تعجب گفتند: وای بر ما، چه کسی ما را از خوابگاهمان بپا داشت؟  اساسش همان انکار معاد است که در دنیا می‌ورزیدند و در دل از روز جزا غفلت داشتند، و همواره مستغرق در هواها بودند، وقتی به طور ناگهانی سر از قبر درمی‌آورند و به سرعت به طرف محشر می‌روند، به عالمی که جز عذاب شر، انتظار دیگری در آن ندارند، ناگزیر دچار فزع اکبر و دهشتی می‌گردند که حتی کوه‌ها تاب تحمل آن را ندارد، و به همین جهت طبق عادت و رسمی که در دنیا در هنگام برخورد به خطر داشتند، اولین عکس العملی که نشان می‌دهند، گفتن واویلا است، آن گاه می‌پرسند: چه کسی آنان را از مرقدشان برانگیخت؟ و این بدان جهت است که دهشت، آنان را از توجه به هر چیز دیگری غافل می‌سازد. </p> <p>بعد از گفتن واویلا، و بعد از پرسش از اینکه چه کسی آنان را از مرقدشان برانگیخته؟ به یادشان می‌افتد که در دنیا فرستادگان خدا همواره وعده حق را در باره بودن روز بعث و جزا تذکرشان می‌دادند، آن وقت شهادت می‌دهند به حق بودن آن وعده‌ها و خود را   <code class="page" rel="17,147"/> پناهنده رحمت خدا می‌کنند و می‌گویند: این همان بعث و جزایی بود که رحمان وعده می‌داد . </p> <p>همین گفتارشان نیز از در نیرنگ و کیدی است که: در دنیا به آن خو گرفته بودند، هر وقت دشمن بر آنان غلبه کرد، شروع می‌کردند به تملق و اظهار ذلت و اعتراف به ظلم و تقصیر. و در آخر با جمله‌ <span class="aya" rel="36_52" data-words="12-14">و صدق المرسلون</span> حقانیت رسولان را تصدیق می‌کنند. </p> <p>از بیان گذشته چند نکته روشن می‌شود: اول اینکه: چرا در هنگام بعث، واویلا می‌گویند. </p> <p>دوم اینکه: چرا اول می‌پرسند: چه کسی آنان را از مرقدشان برانگیخته و سپس اقرار می‌کنند به اینکه: این همان وعده‌ای است که رحمان داده، و نیز اقرار می‌کنند به حقانیت و صدق مدعای مرسلین، با اینکه ظاهر آن سؤال این است که به همه این مطالب جاهلند. </p> <p>سوم اینکه: جمله‌ <span class="aya" rel="36_52" data-words="4-7">من بعثنا من مرقدنا</span> و جمله‌ <span class="aya" rel="36_52" data-words="8-11">هذا ما وعد الرحمن...</span> هر دو از سخنان کفار است. </p> <p>ولی بعضی<span class="footnote" rel="1" title="روح المعانی، ج ۲۳، ص ۳۳">*</span> از مفسرین گفته‌اند: جمله‌ <span class="aya" rel="36_52" data-words="12-14">و صدق المرسلون</span> عطف است بر جمله <span class="aya" rel="36_52" data-words="10-11">وعد الرحمن</span> که کلمه <em>ما</em> بر سر آن است و <em>ما</em> یا مصدریه است و یا موصوله. و (برای دفع این اشکال که چگونه کسی که نمی‌داند چه کسی او را زنده کرده خودش می‌گوید رحمان زنده کرده) گفته‌اند: جمله هذا ما وعده الرحمن... جوابی است که: خدا و یا ملائکه و یا مؤمنین از سؤال کفار که گفتند: چه کسی ما را از خوابگاهمان برانگیخت؟  داده‌اند. </p> <p>و بر خواننده پوشیده نیست که این تفسیر خلاف ظاهر آیه است، مخصوصا در صورتی که کلمه <em>ما</em> را مصدریه بگیریم. و اگر جمله‌ <span class="aya" rel="36_52" data-words="8-11">هذا ما وعد الرحمن</span> جواب خدای سبحان و یا ملائکه از سؤال کفار باشد که پرسیدند: <span class="aya" rel="36_52" data-words="4-7">من بعثنا من مرقدنا</span> باید در جواب آن که سؤال از فاعل است، فاعل معرفی شود، نه فعل فاعل، چون آنها پرسیدند: چه کسی ما را از مرقدمان برانگیخت <em>باید بفرماید: </em> رحمان ، نه اینکه بفرماید: این آن وعده‌ای است که رحمان می‌داد . </p> <p>و توجیهی که بعضی<span class="footnote" rel="2" title="روح المعانی، ج ۲۳، ص ۳۴">*</span> در مقام رد این اشکال کرده‌اند که: این تعبیر برای آن است که کفرشان را به رخشان بکشد و بر آن، ملامتشان کند، علاوه بر این اشاره به فاعل هم دارد    <code class="page" rel="17,148"/> فایده‌ای ندارد. </p> <p>چهارم اینکه: جمله <span class="aya" rel="36_52" data-words="8-11">هذا ما وعد الرحمن</span> جمله‌ای است مرکب از مبتدا و خبر. و <span class="phrase">اینکه بعضی<span class="footnote" rel="1" title="مجمع البیان، ج ۸، ص ۴۲۹">*</span> گفته‌اند: <em rel="fa_36_65_6-6" data-sentence="92:210">کلمه</em> هذا صفت است برای مرقد، چون گاهی اسم اشاره تاویل به مشتق می‌شود، و کلمه <em>ما</em> مبتدا و خبرش محذوف است و تقدیرش چنین است: چه کسی ما را از این خوابگاهمان برانگیخت، آنچه رحمان وعده داده حق است دور از فهم است.</span> </p> <p><code class="aya" rel="36_53"/> <span class="aya" rel="36_53" data-words="1-10">إن کانت إلا صیحة واحدة فإذا هم جمیع لدینا محضرون</span> <span class="phrase">در این جمله اسم <em rel="fa_36_53_2-2" data-sentence="16:179">کانت</em> حذف شده، و تقدیر کلام چنین است ان کانت الصیحة الا صیحة واحدة یعنی آن صیحه و نفخه‌ای که ایشان را ناگهانی رسید، و بدون درنگ و مهلت همه را نزد ما حاضر ساخت، نبود مگر یک نفخه و صیحه.</span> </p> <p>و تعبیر به <em>لدینا-نزد ما</em> بدین جهت است که روز قیامت روز حضور نزد خدا است برای فصل قضا و رسیدگی به حساب اعمال و حقوقی که مردم از یکدیگر ضایع کرده‌اند. </p> <p><code class="aya" rel="36_54"/> <span class="aya" rel="36_54" data-words="1-12">فالیوم لا تظلم نفس شیئا و لا تجزون إلا ما کنتم تعملون</span> یعنی در آن روز در بینشان به عدل قضاوت می‌شود. و به حق حکم می‌شود و در نتیجه هیچ کس به هیچ وجه ستم نمی‌شود. </p> <p>جمله‌ <span class="aya" rel="36_54" data-words="6-12">و لا تجزون إلا ما کنتم تعملون</span> عطف تفسیری است برای جمله‌ <span class="aya" rel="36_54" data-words="1-5">فالیوم لا تظلم نفس شیئا</span> و در حقیقت بیانی برهانی برای نبودن ظلم در آن روز است، چون دلالت می‌کند بر اینکه جزای اعمال هر صاحب عملی در آن روز خود اعمال اوست، دیگر با چنین جزایی ظلم تصور ندارد، برای اینکه ظلم عبارت است از بیجا مصرف کردن چیزی، ولی عمل کسی را جزای عملش قرار دادن، بی‌جا مصرف کردن جزا نیست، و بهتر از آن تصور ندارد، چه جزایی عادلانه‌تر از اینکه عین عمل کسی را مزد عملش قرار دهند؟ خطابی که در این آیه است که می‌فرماید: امروز خود اعمالتان را جزای اعمالتان قرار می‌دهند با اینکه روز قیامت هنوز نیامده، از باب تمثیل قیامت و احضار آن و احضار مردمی است که در آن هستند، و این خود عنایتی است در کلام که گوینده آینده را احضار کند، و با مردمی که در آینده قرار می‌گیرند، سخن بگوید. </p> <p>   <code class="page" rel="17,149"/> این است نکته خطاب، نه آن طور که بعضی<span class="footnote" rel="1" title="و فرشتگان از همه درها بر ایشان درمی‌آیند و می‌گویند سلام بر شما، به پاداش صبری که کردید، پس چه سرانجام نیکی است خانه بهشت سوره رعد، آیه ۲۳ و ۲۴">*</span> توهم کرده‌اند که: کلام مذکور حکایت از آینده کفار است، و یا خطابی است که از ناحیه خدای سبحان و یا ملائکه و یا مؤمنین در روز قیامت به ایشان می‌شود ، چون احتیاجی به این توجیهات نیست، و سیاق گویای به آن معنایی است که ما بیان کردیم. </p> <h3> <span class="title" rel="36_54">توضیحی در مورد اینکه فرمود: <span class="aya" rel="36_54" data-words="7-12">لا تجزون إلا ما کنتم تعملون</span> -جز آنچه می‌کردید جزا داده نمی‌شوید </span> </h3> <p> و مخاطب به جمله‌ <span class="aya" rel="36_54" data-words="6-12">و لا تجزون إلا ما کنتم تعملون</span> همه مردمند، چه اهل سعادت و چه اهل شقاوت، هر کس هر چه کرده چه خوب و چه بد، عین آن را جزای عملش قرار می‌دهد. </p> <p>و اینکه بعضی<span class="footnote" rel="2" title="و یا آن که آنهایی را که ایمان آوردند و عمل صالح کردند، چون مفسدان در ارض قرار می‌دهیم و یا آنکه با متقیان به مثل فجار معامله می‌کنیم؟ سوره ص، آیه ۲۸">*</span> در این خصوص اشکال کرده‌اند که: انحصار (الا) با عمومیت  <em>سعدا</em> و <em>اشقیا</em> نمی‌سازد، علاوه بر این خود خدای تعالی فرموده: أجر مؤمنان را به طور کامل می‌دهد، و بیشتر هم می‌دهد، و به فضل خود آن را دو چندان و بلکه چند برابر می‌کند  اشکالشان وارد نیست، برای اینکه: انحصاری که در مورد آیه مورد بحث هست، ناظر به جزای اعمال و پاداش و کیفر آن است‌و آن ادله و آیاتی که دلالت دارد بر اجر چند برابر از قبیل آیه <span class="aya" rel="50_35" data-words="1-7">لهم ما یشاؤن فیها و لدینا مزید</span><span class="footnote" rel="3" title="هر چه بخواهند در اختیار دارند، و نزد ما بیش از آن هم هست سوره ق، آیه ۳۵">*</span> مساله‌ای است ما ورای جزا و أجر، و خارج از طور عمل است، ما هم نخواستیم بگوییم خداوند به اهل سعادت بیش از اعمالشان چیزی نمی‌دهد، بلکه خواستیم بگوییم اجر همان عمل است و بس، و اما اینکه ممکن است خداوند به فضل خود مثوباتی به اشخاصی بدهد، از محل بحث بیرون است. </p> <p>بعضی<span class="footnote" rel="4" title="تفسیر روح المعانی، ج ۲۳، ص ۳۴">*</span> از مفسرین از اشکالی که ذکر شد، جواب داده‌اند به اینکه: معنای آیه شریفه این است که: صالح ثوابش کم نمی‌شود، و طالح هم عقابش زیاد نمی‌شود، چون هم کم دادن اجر صالح منافات با حکمت دارد، و هم زیاد کردن عقاب طالح، و اما زیاد ثواب دادن و کمتر عقاب کردن مورد نظر آیه نیست، و هیچ مانعی هم ندارد. </p> <p>و یا جواب داده‌اند به اینکه: مراد از جمله‌ <span class="aya" rel="36_54" data-words="7-12">لا تجزون إلا ما کنتم تعملون</span> این است که: شما جزایی نخواهید دید مگر جزایی را که از سنخ عمل خودتان است، چه خیر و چه شر. </p> <p>ولی اشکالی که در این جواب است این است که: اگر مدلول آیه این بود اصلا اشکالی وارد نمی‌شد، لیکن همه حرفها در این است که آیا آیه چنین مدلولی دارد یا نه؟       <code class="page" rel="17,150"/><code class="aya" rel="36_55"/> </p><h3> <span class="title" rel="36_55 36_48 36_49 36_50 36_51 36_52 36_53 36_54 36_56 36_57 36_58 36_59 36_60 36_61 36_62 36_63 36_64 36_65">وصف و حال اصحاب الجنة در بهشت برین</span> </h3> <p> <span class="aya" rel="36_55" data-words="1-7">إن أصحاب الجنة الیوم فی شغل فاکهون</span> <span class="phrase">کلمه <em rel="fa_36_55_6-6" data-sentence="5:75">شغل</em> به معنای کاری است که آدمی را به خود مشغول سازد و از کارهای دیگر باز بدارد.</span> و کلمه <em>فاکه</em> اسم فاعل از مصدر <em>فکاهت</em> است که به معنای گفت و شنودی است که مایه خوشحالی باشد و ممکن هم هست به معنای تمتع و لذت بردن باشد، و -به طوری که گفته<span class="footnote" rel="1" title="تفسیر روح المعانی، ج ۲۳، ص ۴۰">*</span> شده-از مصدر مزبور غیر از اسم فاعل هیچ فعلی مشتق نشده است. </p> <p>بعضی<span class="footnote" rel="2" title="بگو بدانم، آیا همین است که او را بر من کرامت داده‌ای؟ اگر مرا تا روز قیامت مهلت دهی، فرزندان وی را جز اندکی مهار خواهم کرد سوره اسری، آیه ۶۲">*</span> از مفسرین گفته‌اند: معنای <em>فاکه</em> صاحب میوه است، همان طور که می‌گوییم لابن و تامر-فلانی دارای لبن و تمر است ولی این معنی را یک نکته بعید می‌سازد، و آن این است که در این آیات سخن از میوه به میان آمد، دیگر لازم نبود که بار دیگر تکرار شود، به خلاف اینکه کلمه مذکور را به معنای گفت و شنود بگیریم که دیگر تکراری لازم نمی‌آید. </p> <p>و معنای آیه این است که: اصحاب بهشت در آن روز در کاری هستند که توجهشان را از هر چیز دیگری قطع می‌کند و آن کار عبارت است از گفت و شنودهای لذت بخش، و یا عبارت است از تنعم در بهشت. </p> <p><code class="aya" rel="36_56"/> <span class="aya" rel="36_56" data-words="1-8">هم و أزواجهم فی ظلال علی الأرائک متکؤن</span> <span class="phrase">کلمه <em rel="fa_36_56_5-5" data-sentence="5:42">ظلال</em> جمع <em>ظل</em> است که به معنای سایه است.</span> بعضی<span class="footnote" rel="3" title="روح المعانی، ج ۲۳، ص ۳۵">*</span> گفته‌اند: جمع ظله-به ضمه ظاء-است، که به معنای سایبان (و چتر) یا سقف یا درخت و یا امثال اینها است که مانع از نفوذ نور خورشید می‌شود. و <span class="phrase">کلمه <em rel="fa_36_56_7-7" data-sentence="5:96">ارائک</em> جمع <em>أریکه</em> است که به معنای هر چیزی است که بدان تکیه کنند، مانند پشتی و متکا و امثال آن.</span> </p> <p>و معنای آیه این است که: ایشان یعنی اهل بهشت و همسرانشان که در دنیا محرم ایشان بودند و از مؤمنات بودند، و یا حور العین که همسران بهشتی ایشانند، در سایه‌ها و یا در زیر سایبانهایی که ساتر از آفتاب یا هر حرارت دیگری است، قرار دارند، و بر پشتی‌ها به عزت تکیه می‌کنند. </p> <p><code class="aya" rel="36_57"/> <span class="aya" rel="36_57" data-words="1-7">لهم فیها فاکهة و لهم ما یدعون</span> کلمه <em>فاکهة</em> به معنای مطلق میوه‌ها است، مانند: سیب، پرتقال و امثال آن. و       <code class="page" rel="17,151"/> <span class="phrase">کلمه <em rel="fa_36_57_7-7" data-sentence="5:58">یدعون</em> از مصدر <em>ادعاء</em> است که به معنای تمنی و خواستن است.</span> یعنی مردم در بهشت میوه و نیز هر چه را تمنا و اشتها کنند و بطلبند در اختیار دارند. <code class="aya" rel="36_58"/> <span class="aya" rel="36_58" data-words="1-5">سلام قولا من رب رحیم</span> <span class="phrase">کلمه <em rel="fa_36_58_1-1" data-sentence="5:29">سلام</em> مبتدایی است که خبرش حذف شده.</span> و <span class="phrase">اگر آن را نکره آورد و نفرمود:  <em rel="fa_36_58_1-1" data-sentence="31:70">السلام</em> به منظور این است که بفهماند سلامی است که از عظمت نمی‌توان تعریفش کرد.</span> و <span class="phrase">خبری که از آن حذف شده عبارت است از <em>علیکم</em> و یا <em rel="fa_36_60_11-11" data-sentence="55:2">لکم</em> .</span> و <span class="phrase">کلمه <em rel="fa_36_58_2-2" data-sentence="5:123">قولا</em> مفعول مطلق است برای فعل محذوف، و تقدیرش این است که: اقوله قولا من رب رحیم-من این سلام را می‌گویم، گفتنی از پروردگار رحیم .</span> </p> <p>از ظاهر کلام برمی‌آید که این سلام از خدای تعالی باشد، و این غیر از آن سلامی است که ملائکه به بهشتیان می‌گویند و قرآن چنین حکایتش کرده: <span class="aya" rel="13_23-24" data-words="13-26">و الملائکة یدخلون علیهم من کل باب، سلام علیکم بما صبرتم فنعم عقبی الدار</span><span class="footnote" rel="1" title="تفسیر فخر رازی، ج ۲۶، ص ۱۰۰">*</span>. </p> <p><code class="aya" rel="36_59"/> <span class="aya" rel="36_59" data-words="1-5">و امتازوا الیوم أیها المجرمون</span> یعنی آن روز به مجرمین می‌گوییم: از بهشتیان جدا شوید. و منظور از <em>آن روز</em> روز قیامت است این آیه وعده‌ای را که در جای دیگر داده و فرموده: <span class="aya" rel="38_28" data-words="1-14">أم نجعل الذین آمنوا و عملوا الصالحات کالمفسدین فی الأرض أم نجعل المتقین کالفجار</span><span class="footnote" rel="2" title="به درستی بندگان من بندگی مرا می‌کنند و تو تسلط و دسترسی بدانها نداری، مگر آنهایی که خودشان پیروی تو کنند، چون خواهان گمراهیند، و به درستی که جهنم میعادگاه همه آنهاست سوره حجر، آیه ۴۲ و ۴۳">*</span> و نیز فرموده: <span class="aya" rel="45_21" data-words="1-16">أم حسب الذین اجترحوا السیئات أن نجعلهم کالذین آمنوا و عملوا الصالحات سواء محیاهم و مماتهم</span><span class="footnote" rel="3" title="و یا کسانی که مرتکب گناهان می‌شوند، پنداشته‌اند که با ایشان به مثل مؤمنین نیکوکار عمل می‌کنیم؟ زندگی و مرگشان یکسان است؟ سوره جاثیه، آیه ۲۱">*</span> منجز و قطعی می‌کند و از وفای به آن وعده خبر می‌دهد. </p> <p><code class="aya" rel="36_60"/> <span class="aya" rel="36_60" data-words="1-15">أ لم أعهد إلیکم یا بنی آدم أن لا تعبدوا الشیطان إنه لکم عدو مبین</span> <span class="phrase">کلمه <em rel="fa_36_60_2-2" data-sentence="5:27">عهد</em> به معنای وصیت (سفارش) است.</span> و مراد از عبادت کردن و پرستیدن شیطان اطاعت اوست در وسوسه‌هایی که می‌کند و به آن امر می‌کند (یعنی وسوسه‌های شیطان را اطاعت نکنید، زیرا که) غیر از خداوند و کسانی را که خداوند دستور داده نباید اطاعت کرد. در این آیه برای نپرستیدن شیطان چنین علت آورده که: او برای شما دشمنی       <code class="page" rel="17,152"/> است آشکار. آشکار بودن دشمنی‌اش هم از این جهت است که دشمن در دشمنی کردن خیر کسی را نمی‌خواهد. </p> <p>بعضی<span class="footnote" rel="1" title="به تحقیق گوش و چشم و قلب همه اینها مورد بازخواست قرار می‌گیرند سوره اسری، آیه ۳۶">*</span> از مفسرین گفته‌اند: مراد از عبادت شیطان، پرستش خدایان دروغین است و اگر این پرستش را به شیطان نسبت داده، از این جهت است که: شیطان با تسویلات و جلوه دادن‌های خود، این عمل زشت را به گردن بت‌پرستان گذاشته . ولی این گونه تفسیر کردن، بیهوده خود را به زحمت افکندن است. </p> <p>وجه اینکه چرا خداوند مجرمین را به عنوان بنی آدم خطاب کرده این است که دشمنی شیطان نسبت به مشرکین، به خاطر غرض خاصی که به آنها داشته باشد، نبوده، بلکه به خاطر این بوده که فرزندان آدم بودند. و این دشمنی در روز اول آن جا بروز کرد که مامور به سجده بر آدم شد و زیر بار نرفت و استکبار کرد، نتیجه‌اش هم این شد که از درگاه خدا رانده شد از آن روز با ذریه آدم نیز دشمن گردید و همه را تهدید کرد، و به طوری که قرآن حکایت کرده گفت: <span class="aya" rel="17_62" data-words="2-16">أ رأیتک هذا الذی کرمت علی لئن أخرتن إلی یوم القیامة لأحتنکن ذریته إلا قلیلا</span><span class="footnote" rel="2" title="تفسیر قمی، ج ۲، ص ۲۱۵">*</span>. </p> <h3> <span class="title" rel="36_60">مراد از عهد خدا با بنی آدم در آیه: <span class="aya" rel="36_60" data-words="1-11">أ لم أعهد إلیکم یا بنی آدم أن لا تعبدوا الشیطان...</span> </span> </h3> <p> و اما آن عهدی که خدای تعالی با بنی آدم کرد که شیطان را عبادت و پرستش و اطاعت نکنند، همان عهدی است که به زبان انبیا و رسولان خود به بشر ابلاغ فرمود و تهدیدشان کرد از اینکه او را پیروی کنند، مانند این پیام که فرمود: <span class="aya" rel="7_27" data-words="1-11">یا بنی آدم لا یفتننکم الشیطان کما أخرج أبویکم من الجنة</span><span class="footnote" rel="3" title="ای بنی آدم زنهار، که ابلیس فریبتان ندهد، همان طور که پدر و مادرتان را از بهشت بیرون کرد سوره اعراف، آیه ۲۷">*</span> و نیز فرمود <span class="aya" rel="43_62" data-words="1-8">و لا یصدنکم الشیطان إنه لکم عدو مبین</span><span class="footnote" rel="4" title="زنهار، که شیطان جلو راهتان را نگیرد که او برای شما دشمنی است آشکار سوره زخرف، آیه ۶۲">*</span>. </p> <p>ولی بعضی<span class="footnote" rel="5" title="تفسیر فخر رازی، ج ۲۵، ص ۹۶">*</span> از مفسرین گفته‌اند: مراد از عهد مزبور عهدی است که خدای تعالی در  <em>عالم ذر</em> از انسانها گرفت و فرمود: <span class="aya" rel="7_172" data-words="15-19">أ لست بربکم قالوا بلی</span><span class="footnote" rel="6" title="آیا من پروردگار شما نیستم؟ گفتند: چرا سوره اعراف، آیه ۱۷۲">*</span> و لیکن اگر به خاطر داشته             <code class="page" rel="17,153"/> باشید، ما در تفسیر آیه ذر گفتیم: عهد <em>عالم ذر</em> به وجهی عین آن عهدی است که در دنیا متوجه بشر کرده. </p> <p><code class="aya" rel="36_61"/> <span class="aya" rel="36_61" data-words="1-6">و أن اعبدونی هذا صراط مستقیم</span> این جمله عطف است به جمله قبلش و ما در سابق در تفسیر سوره حمد در ذیل آیه <span class="aya" rel="1_6" data-words="1-3">اهدنا الصراط المستقیم</span> تفسیر صراط مستقیم را بیان کردیم. </p> <p><code class="aya" rel="36_62"/> <span class="aya" rel="36_62" data-words="1-10">و لقد أضل منکم جبلا کثیرا أ فلم تکونوا تعقلون</span> <span class="phrase">کلمه <em rel="fa_36_62_5-5" data-sentence="5:51">جبل</em> -به کسره جیم و باء و تشدید لام-به معنای جماعت است.</span> و بعضی<span class="footnote" rel="1" title="الدر المنثور، ج ۵، ص ۲۶۵">*</span> گفته‌اند: به معنای جماعت بسیار است . و بنای آیه شریفه بر توبیخ و عتاب به کفار است که آیا کسی را اطاعت می‌کنید که قبل از شما جماعتهای بسیاری را گمراه کرد، آیا نمی‌خواهید تعقل کنید؟ <code class="aya" rel="36_63"/> <span class="aya" rel="36_63" data-words="1-5">هذه جهنم التی کنتم توعدون</span> کلمه <em>کنتم</em> استمرار را می‌رساند و می‌فهماند تهدیدتان به جهنم یک بار و دو بار نبود، بلکه به زبان انبیا و رسولان (ع) دائما تهدید می‌شدید، و اولین باری که تهدید شدید، همان روزی بود که به ابلیس فرمود: <span class="aya" rel="15_42-43" data-words="1-16">إن عبادی لیس لک علیهم سلطان إلا من اتبعک من الغاوین، و إن جهنم لموعدهم أجمعین</span><span class="footnote" rel="2" title="تفسیر قمی، ج ۲، ص ۲۱۶">*</span>. </p> <p>و در لفظ آیه اشاره هست به اینکه: در روز قیامت جهنم را حاضر می‌کنند. </p> <p><code class="aya" rel="36_64"/> <span class="aya" rel="36_64" data-words="1-5">اصلوها الیوم بما کنتم تکفرون</span> کلمه <em>صلا</em> به معنای ملازمت و پیروی کردن است. و بعضی<span class="footnote" rel="3" title="تفسیر فخر رازی، ج ۲۶، ص ۱۰۱">*</span> گفته‌اند: به معنای تحمل و چشیدن حرارت است. و از جمله‌ <span class="aya" rel="36_64" data-words="3-5">بما کنتم تکفرون</span> برمی‌آید که خطاب آیه به کفار است. پس معلوم می‌شود، مراد از <em>مجرمین</em> در چند آیه قبل هم همان کفارند. </p> <p><code class="aya" rel="36_65"/> <span class="aya" rel="36_65" data-words="1-13">الیوم نختم علی أفواههم و تکلمنا أیدیهم و تشهد أرجلهم بما کانوا یکسبون</span> یعنی هر یک از دست و پاهایشان شهادت می‌دهد به آن کارهایی که به وسیله آن عضو انجام داده‌اند، مثلا دستها به آن گناهانی شهادت می‌دهد که صاحب دست به وسیله آن       <code class="page" rel="17,154"/> مرتکب شده،  (سیلی‌هایی که به ناحق به مردم زده، اموالی که به ناحق تصرف کرده، شهادتهایی که به ناحق نوشته و امثال آن)، و پاها به خصوص آن گناهانی شهادت می‌دهند که صاحب آن با خصوص آنها انجام داده (لگدهایی که به ناحق به مردم زده، قدم‌هایی که به سوی خیانت و ظلم و سعایت و فتنه‌انگیزی و امثال آن برداشته). </p> <p>و از همین جا روشن می‌گردد که هر عضوی به عمل مخصوص به خود شهادت می‌دهد و گویا می‌گردد. و نام دست و پا در آیه شریفه از باب ذکر نمونه است (و گرنه چشم و گوش و زبان و دندان، و هر عضو دیگر نیز به کارهایی که به وسیله آنها انجام شده، شهادت می‌دهند). و لذا می‌بینیم که در جای دیگر قرآن نام گوش و چشم و قلب را برده، و فرموده: <span class="aya" rel="17_36" data-words="9-19">إن السمع و البصر و الفؤاد کل أولئک کان عنه مسؤلا</span><span class="footnote" rel="1" title="اعتقادات صدوق،">*</span> و در سوره حم سجده، آیه 20 نام پوست بدن را آورده که ان شاء اللَّه تعالی به زودی در تفسیر سوره حم سجده مطالبی مربوط به این بحث خواهد آمد. </p> <h3>بحث روایتی‌ <span class="title" rel="36_51 36_56 36_49 36_50 36_52 36_55 36_58 36_59 36_48 36_53 36_54 36_57 36_60 36_61 36_62 36_63 36_64 36_65"> (روایاتی در ذیل آیات گذشته مربوط به قیام قیامت و احوال دوزخیان و بهشتیان و...) </span> </h3> <p> در تفسیر قمی در ذیل آیه‌ <span class="aya" rel="36_49" data-words="1-5">ما ینظرون إلا صیحة واحدة...</span> آمده که: این صیحه در آخر الزمان خواهد بود، مردم در آن روزگار گرفتار یک صیحه می‌شوند و در حالی که مردم در بازارها مشغول مخاصمه هستند، ناگهان گرفتار این صیحه گشته و همه در جا می‌میرند. و احدی نیست که به خانه خود برگردد، و یا سفارشی به کسی بکند، و همین است معنای جمله <span class="aya" rel="36_50" data-words="1-8">فلا یستطیعون توصیة و لا إلی أهلهم یرجعون</span><span class="footnote" rel="2" title="کافی، ج ۲، ص ۳۲ آخر حدیث">*</span>. </p> <p>و در مجمع البیان گفته: در ضمن حدیثی آمده که: وقتی قیامت به پا می‌شود که مردم سرگرم کار و زندگی خویشند و بساط و کار و کسب خود را گسترده، سرگرم دادوستدند، و قبل از آنکه آن را جمع کنند قیامت به پا می‌شود و چه بسا که اشخاصی لقمه را برداشته به طرف دهان می‌برند، و قیام قیامت در این مدت کوتاه فرا می‌رسد، و از رسیدن لقمه به دهانشان جلوگیری می‌کند. و چه بسا مردی در همان حالی که مشغول پر کردن حوض است تا دامهای خود را آب دهد، قبل از آب دادن قیامت به پا می‌شود<span class="footnote" rel="3" title="مجمع البیان، ج ۸، ص ۴۲۷">*</span>. </p> <p>       <code class="page" rel="17,155"/> مؤلف: این معنا در الدر المنثور از ابو هریره از رسول خدا (ص)، و نیز از قتاده از آن جناب به طور مرسل-بدون ذکر سند-روایت شده است<span class="footnote" rel="1" title="تفسیر روح المعانی، ج ۲۳، ص ۳۲">*</span>. </p> <p>و <span class="phrase">در تفسیر قمی در ذیل آیه‌ <span class="aya" rel="36_51" data-words="1-11">و نفخ فی الصور فإذا هم من الأجداث إلی ربهم ینسلون</span> از امام (ع) روایت آورده که فرمود: <em rel="fa_36_51_7-8" data-sentence="164:15">من الاجداث</em> یعنی از قبرها.</span> و در روایت ابی الجارود است که از امام باقر (ع) در ذیل جمله‌ <span class="aya" rel="36_52" data-words="2-7">یا ویلنا من بعثنا من مرقدنا</span> فرمود: ملائکه در پاسخشان می‌گویند: این همان وعده‌ای است که رحمان می‌داد، و فرستادگان خدا راست می‌گفتند<span class="footnote" rel="2" title="تفسیر روح المعانی، ج ۲۳، ص ۳۲">*</span>. </p> <p>و در کافی به سندی که به ابی بصیر رسانده از امام صادق (ع) روایت کرده که فرمود: ابو ذر-که خدا رحمتش کند-در خطبه‌اش می‌فرمود: بین مرگ و قیامت بیش از خوابی که بکنی و سپس بیدار شوی فاصله نیست<span class="footnote" rel="3" title="اصول کافی، ج ۲، ص ۱۳۴، ح ۱۸">*</span>. </p> <p>و در تفسیر قمی در ذیل جمله‌ <span class="aya" rel="36_55" data-words="1-7">إن أصحاب الجنة الیوم فی شغل فاکهون</span> گفته: یعنی با زنان ملاعبه و بازی می‌کنند<span class="footnote" rel="4" title="سوره اسراء، آیه ۳۶">*</span>. </p> <p>و <span class="phrase">نیز در همان کتاب در روایت ابی الجارود است که امام باقر (ع) در تفسیر جمله‌ <span class="aya" rel="36_56" data-words="4-8">فی ظلال علی الأرائک متکؤن</span> فرموده: کلمه <em rel="fa_36_56_7-7" data-sentence="167:105">ارائک</em> تختهایی است که روی آن حجله‌ها باشد<span class="footnote" rel="5" title="تفسیر قمی، ج ۲، ص ۲۱۶">*</span>.</span> </p> <p>باز در همان کتاب در تفسیر جمله‌ <span class="aya" rel="36_58" data-words="1-5">سلام قولا من رب رحیم</span> فرموده: سلام از ناحیه خدا به معنای امان است، و در ذیل جمله <span class="aya" rel="36_59" data-words="1-5">و امتازوا الیوم أیها المجرمون</span> فرموده: چون خدا خلق را در روز قیامت جمع کند، همه برپا خواهند ماند به حدی که عرق ایشان را فرا می‌گیرد، پس ندا می‌کنند: پروردگارا به حساب ما رسیدگی کن هر چند که جهنمی باشیم، تکلیفمان را معلوم کن، تا اگر دوزخی هستیم به دوزخ برویم. </p> <p>آن گاه فرمود: خدای تعالی بادهایی می‌فرستد تا در بین آنان بوزد، و منادیی ندا می‌کند: ای مجرمین امروز از بهشتیان جدا شوید. پس از یکدیگر جدا می‌شوند، مجرمین در آتش می‌افتند، و کسی که در قلبش ایمان باشد به سوی بهشت می‌رود<span class="footnote" rel="6" title="تفسیر قمی، ج ۲، ص ۲۱۶">*</span>. </p> <p>         <code class="page" rel="17,156"/> مؤلف: در بعضی از روایات آمده که: خدای سبحان برای اهل محشر تجلی می‌کند، به جلوه‌ای که آنان را از غیر به خود مشغول می‌سازد مادامی که آن تجلی هست به هیچ چیز دیگر توجه ندارند. و مراد از این تجلی برطرف شدن همه حجابهایی است که بین آنان و آفریدگارشان وجود داشت، نه اینکه مراد دیدن‌به چشم باشد، چون دیدن به چشم تنها از راه مقارنه جهات و ابعاد صورت می‌گیرد، و خدای تعالی در جهت قرار ندارد و چنین چیزی در حق خدای تعالی محال است. </p> <p>در کتاب اعتقادات صدوق از امام (ع) روایت کرده که فرمود: هر کس گوش به سخن کسی بدهد، به همین مقدار او را پرستیده اگر گوینده از خدا بگوید شنونده خدا را پرستیده و اگر از ابلیس بگوید ابلیس را پرستیده<span class="footnote" rel="1" title="تفسیر روح المعانی، ج ۲۳، ص ۳۴">*</span>. </p> <p>و در کافی به سند خود از محمد بن سالم از امام ابی جعفر (ع) روایت کرده که در ضمن حدیثی فرمود: اینکه در روز قیامت اعضای بدن علیه آدمی شهادت می‌دهد، مربوط به آدم مؤمن نیست، بلکه این راجع به کسانی است که: عذاب خدا بر آنان حتمی شده باشد، و اما مؤمن نامه عملش را به دست راستش می‌دهند، هم چنان که خدای تعالی فرمود: <span class="aya" rel="17_71" data-words="6-16">فمن أوتی کتابه بیمینه فأولئک یقرؤن کتابهم و لا یظلمون فتیلا</span> -پس آن کسی که نامه‌اش را به دست راستش دهد، اینگونه اشخاص خود کتاب خویشتن را می‌خوانند، و ذره‌ای ظلم نمی‌شوند<span class="footnote" rel="2" title="تفسیر روح المعانی، ج ۲۳، ص ۳۴">*</span>. </p> <p>و در تفسیر عیاشی از مسعدة بن صدقه از امام صادق از جدش (ع) روایت کرده که فرمود: امیر المؤمنین در آن خطبه‌اش که راجع به اوصاف قیامت است، فرمود: خداوند بر دهنها مهر می‌زند و دیگر کسی نمی‌تواند سخنی بگوید، بلکه به جای زبان دستها سخن می‌گویند، و پاها شهادت می‌دهند، و پوست بدنها به زبان می‌آیند، و به آنچه کرده‌اند ناطق می‌شوند، پس نمی‌توانند هیچ جریانی را از خدا کتمان کنند<span class="footnote" rel="3" title="تفسیر عیاشی، ج ۱، ص ۲۴۲، ح ۱۳۳">*</span>. </p> <p>مؤلف: و در این معنا روایاتی دیگر هست، که-ان شاء اللَّه تعالی-بعضی از آنها را در تفسیر سوره <em>حم سجده</em> آیه 20 نقل می‌کنیم، و بعضی دیگر از آنها را در تفسیر آیه‌ <span class="aya" rel="17_36" data-words="9-19">إن السمع و البصر و الفؤاد کل أولئک کان عنه مسؤلا</span><span class="footnote" rel="4" title="تفسیر قمی، ج ۲، ص ۲۱۶">*</span> نقل کردیم. </p> 
