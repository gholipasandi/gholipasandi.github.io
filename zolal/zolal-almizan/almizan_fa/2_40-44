<h3 class="ayas">سوره البقرة آیه‌های ۴۰ تا ۴۴</h3><code class="section" rel="2_40-44"/><h3>ترجمه آیات</h3> <p> <span class="trans" rel="2_40">ای پسران اسرائیل نعمت مرا که به شما ارزانی داشتم بیاد آرید و به پیمان من وفا کنید تا به پیمان شما وفا کنم و از من بیم کنید.  «۴۰» </span><span class="trans" rel="2_41">به قرآنی که نازل کرده‌ام و کتابی را که نزد خود شما است تصدیق می‌کند بگروید و شما نخستین منکر آن مباشید و آیه‌های مرا به بهای ناچیز مفروشید و از من بترسید.  «۴۱» </span><span class="trans" rel="2_42">شما که دانائید حق را با باطل میامیزید و آن را کتمان مکنید.  «۴۲» </span><span class="trans" rel="2_43">نماز کنید و زکات دهید و با راکعان رکوع کنید. <code class="page" rel="1,227"/>  «۴۳» </span><span class="trans" rel="2_44">شما که کتاب آسمانی میخوانید چگونه مردم را به نیکی فرمان میدهید و خودتان را از یاد می‌برید چرا بعقل در نمی‌آئید «۴۴» </span></p>       <h3>بیان</h3> <p> خدای سبحان در این آیات عتاب ملت یهود را آغاز کرده، و این عتاب در طی صد و چند آیه ادامه دارد، و در آن نعمتهایی را که خدا بر یهود افاضه فرمود، و کرامتهایی را که نسبت بانان مبذول داشت، و عکس العملی که یهود بصورت کفران و عصیان و عهدشکنی و تمرد و لجاجت از خود نشان داد، بر می‌شمارد، و با اشاره به دوازده قصه از قصص آنان تذکرشان میدهد، قصه نجاتشان از شر آل فرعون، شکافته شدن دریا، و غرق شدن فرعونیان، و قصه میعاد در طور، و قصه گوساله‌پرستی آنان، بعد از رفتن موسی بمیقات، و قصه مامور شدنشان بکشتن یکدیگر، و داستان تقاضاشان از موسی که خدا را بما نشان بده تا علنی و آشکارا او را ببینیم، و به کیفر همین پیشنهادشان، دچار صاعقه شدند، و دوباره زنده گشتند، تا آخر داستانهایی که در این آیات بدان اشاره شده، و سر تا سر آن پر است از عنایات ربانی، و الطاف الهی. </p> <p>و نیز بیادشان می‌آورد: آن میثاقها که از ایشان گرفت، و ایشان آنها را نقض کرده، و پشت سر انداختند، و باز گناهانی را که مرتکب شدند، و جرائمی را که کسب کردند، و آثاری که در دلهاشان پیدا شد، با اینکه کتابشان از آنها نهی کرده بود، و عقولشان نیز بر خلاف آن حکم می‌کرد، بیادشان می‌اندازد، و یادآوریشان می‌کند: که بخاطر آن مخالفت‌ها چگونه دلهاشان دچار قساوت، و نفوسشان در معرض شقاوت قرار گرفت، و چگونه مساعیشان بی نتیجه شد. </p> <p> <span class="aya" rel="2_40" data-words="9-11">و أوفوا بعهدی</span> الخ، کلمه عهد در اصل بمعنای حفاظ است، و همه معانی آن از این یک معنا مشتق شده مانند عهد بمعنای میثاق، و عهد بمعنای سوگند، و بمعنای وصیت، و بمعنای دیدار، و بمعنای نزول، و امثال آن. </p> <p> فارهبون، کلمه رهبت بمعنای خوف، و مقابلش کلمه رغبت است. </p> <p> <span class="aya" rel="2_41" data-words="8-13">و لا تکونوا أول کافر به</span>، یعنی از میان اهل کتاب، و یا میان اقوام گذشته، و آینده‌تان، شما کفر بقرآن را آغاز مکنید، بگذارید کسانی بدان کفر بورزند که بهمه کتابهای آسمانی کفر می‌ورزند، و آن کفار مکه هستند، که قبل از یهود بقرآن کفر ورزیده بودند. <code class="page" rel="1,228"/> </p>
