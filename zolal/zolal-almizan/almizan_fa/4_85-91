<h3 class="ayas">سوره النساء آیه‌های ۸۵ تا ۹۱</h3><code class="section" rel="4_85-91"/><h3>ترجمه آیات</h3> <p> <span class="trans" rel="4_85">هر کس وساطت و شفاعتی نیکو کند وی را از آن بهره‌ای باشد و هر کس وساطت بدی کند وی را نیز از آن سهمی باشد و خدا بر همه چیز مقتدر است.  «۸۵» </span><span class="trans" rel="4_86">چون به شما درودی گویند در پاسخ درودی بهتر از آن گوئید و یا حد اقل همان را باز گوئید که خدا بر هر چیز برای حسابگری ناظر است.  «۸۶» </span><span class="trans" rel="4_87">اللَّه که جز او معبودی نیست بطور قطع شما انسانها را که نسل به نسل تا قیامت پدید می‌آئید در قیامت که شکی در آن نیست، گرد می‌آورد و کیست که در گفتار از خدا راستگوتر باشد؟.  «۸۷» </span><span class="trans" rel="4_88">حال که معلوم شد عذاب مرتکبین بد، شامل شفیع بدهم می‌شود، پس چرا درباره منافقان که خدا به علت اعمالی که کرده‌اند سرنگونشان کرده، دو گروه شدید مگر می‌خواهید کسی را که خدا گمراهش کرده، هدایت کنید با اینکه آن کس که خدا گمراه کند راهی برایش نخواهی یافت.  «۸۸» </span><span class="trans" rel="4_89">آنها دوست دارند شما نیز کافر شوید هم چنان که خودشان کافر شدند و در نتیجه مثل هم باشید، پس زنهار که از آنان به هیچ وجه دوست مگیرید تا آنکه در راه خدا هجرت کنند، پس اگر از قبول دعوت خدا اعراض کردند، آنان را هر جا یافتید بگیرید و بکشید، نه از آنان دوست بگیرید و نه یاور.  «۸۹» </span><span class="trans" rel="4_90">مگر آن افراد و اقوامی که با قومی پیمان دارند، که بین شما و آن قوم پیمان صلح برقرار باشد و یا با شما سر جنگ نداشته باشند و توان جنگ با قوم خود را نیز ندارند و اگر خدا می‌خواست بر شما تسلطشان می‌داد و با شما پیکار می‌کردند، اگر اینان از شما کناره گرفتند، نه با شما شدند و نه با دشمن شما، و اطاعت و تسلیم عرضه کردند، خدا برای شما علیه آنها تسلطی نگذاشته.  «۹۰» </span><span class="trans" rel="4_91">چیزی نخواهد گذشت که به مردمی دیگر بر می‌خورید که می‌خواهند هم شما را از شر خود ایمن سازند و هم قوم خود را، ولی وقتی به سوی فتنه کشانده شوند، با سر، در آن می‌افتند، پس اگر از شما کناره نکردند و اطاعت عرضه نداشتند و دست از دشمنی باز نگرفتند، هر جا که آنها را یافتید بگیرید و بکشیدشان که ما شما را بر آنها تسلطی آشکارا داده‌ایم.  «۹۱» </span></p>           <h3>بیان آیات</h3> <p> این آیات متصل به آیات قبل است و اتصالش از این جهت است که همه این هفت آیه یعنی آیات 91-85 درباره امر قتال با طائفه‌ای از مشرکین یعنی مشرکین دو چهره و منافق سخن می‌گوید. و اگر در این آیات دقت شود روشن می‌گردد که درباره کسانی از مشرکین نازل شده که چون به مسلمانان بر می‌خوردند اظهار ایمان می‌کردند و چون به محل خود بر<code class="page" rel="5,43"/> می‌گشتند با مشرکین در شرک آنان شرکت می‌نمودند و در نتیجه درباره جنگیدن با آنان دچار تردید می‌شدند، مسلمانان نیز درباره قتال با اینگونه افراد مردد بودند و نظرهایشان مختلف بود، یکی می‌گفت به نظر من باید با اینها قتال کرد (چون در دعوی ایمان دروغ می‌گویند)، دیگری مخالفت می‌کرد که زنهار دست به چنین کاری نزنید و برای آن افراد دو چهره به خاطر همین که تظاهر به ایمان داشتند شفاعت می‌کرد، خدای سبحان در این آیات فرمان داده که باید یا مهاجرت کنند و یا قتال و مؤمنین را از اینکه در حق آنان شفاعت کنند بر حذر می‌دارد. </p> <p>ملحق به این طائفه قومی دیگر و دیگرند که در این آیات به آنان فرمان می‌دهد باید یا تسلیم شوند و یا آماده جنگ گردند، چون در این آیات سخن صلح رفته و به عنوان برائت استهلال.<span class="footnote" rel="1" title="برائت استهلال در اصل به معنای بالا رفتن برای دیدن ماه است و در اصطلاح اهل علم به این معنا است که در آغاز سخن جمله‌ای آورده شود که خواننده از آن بفهمد در جمله‌های بعد سخن از چه چیزهایی رفته است">*</span> دو جمله در دو آیه آورده: یکی بیانگر حال شفاعت و دیگری بیانگر حال تحیت. </p> <p> <span class="aya" rel="4_85" data-words="1-8">من یشفع شفاعة حسنة یکن له نصیب منها...</span> <span class="phrase">کلمه <em rel="fa_4_85_7-7" data-sentence="5:42">نصیب</em> و کلمه <em rel="fa_4_85_16-16" data-sentence="65:22">کفل</em> هر دو به یک معنا است.</span> و چون شفاعت نوعی وساطت برای ترمیم نقیصه و یا حیازت و به دست آمدن مزیتی و یا چیزی نظیر اینها است، در حقیقت نوعی سببیت برای اصلاح شانی از شؤون زندگی دارد و به همین جهت هر ثواب و عقابی که در خود آن شان هست سهمی هم در این وساطت و شفاعت خواهد بود، حال تا وساطت چه مقدار در تحقق آن شان دخالت داشته است و این سهم از ثواب و عقاب هدف مشترک شفیع و مشفوع له:  (کسی که شفیع به خاطر او شفاعت می‌کند) می‌باشد، پس شفیع نصیبی از خیر و شر دارد و به همین جهت است که در جمله مورد بحث می‌فرماید: <span class="aya" rel="4_85" data-words="1-3">من یشفع شفاعة...</span>. </p> <h3> <span class="title" rel="4_85 4_86 4_87 4_88 4_89 4_90 4_91">نهی از شفاعت و وساطت در کار بد (وساطت برای منافقین) </span> </h3> <p> و این حقیقت را به عنوان تذکر به مؤمنین خاطر نشان فرموده، تا بدانند شفاعت بدون اثر نیست و در هر کاری شفاعت نکنند، و آنجا که لازم است شفاعت بکنند، مثلا در شر و فساد که هدف منافقین است وساطت نکنند،  (چه منافقین از مشرکین و چه منافقین از غیر مشرکین)، مخصوصا درباره منافقین از مشرکین که می‌خواهند به قتال نروند شفاعت نکنند، چون ترک فساد را و لو کم و از رشد آن جلوگیری نکردن و اجازه آن دادن که فساد نمو کند و بزرگ شود، خود فسادی است که به آسانی نمی‌توان از بینش برد، فسادی که مستلزم هلاکت حرث و نسل است. </p> <p>   <code class="page" rel="5,44"/> پس می‌توان گفت: آیه شریفه در معنای نهی از شفاعت در کار بد است، یعنی شفاعت اهل ظلم و طغیان و نفاق و شرک است، زیرا این طوائف، مفسدین در ارض هستند و نباید در کار آنان وساطت کرد. </p> <p><code class="aya" rel="4_86"/> <span class="aya" rel="4_86" data-words="1-7">و إذا حییتم بتحیة فحیوا بأحسن منها...</span> این جمله امر به تحیت است، در مقابل‌تحیتی که دیگران به انسان می‌دهند، می‌فرماید: در پاسخ تحیت دیگران، تحیتی به مثل آن و یا بهتر از آن بدهید. و این حکمی است عمومی، تمامی تحیت‌ها را شامل می‌شود، چیزی که هست مورد آیات محل بحث ما به شهادت آیات بعد تحیت سلام و صلحی است که مسلمانان دریافت می‌کنند. </p> <p><code class="aya" rel="4_87"/> <span class="aya" rel="4_87" data-words="1-6">الله لا إله إلا هو لیجمعنکم...</span> معنای آیه شریفه روشن است، و این آیه به منزله تعلیلی است برای مضمونی که دو آیه قبل متضمن آن بود، کانه فرموده: تکلیفی که خدای تعالی در امر شفاعت حسنه و سیئه به شما کرده بگیرید و آن را انجام دهید، و تحیت هر کسی که به شما تحیت می‌دهد با رد و اعراض باطل نکنید زیرا پیش روی شما روزی است که خدای سبحان همه شما را در آن جمع کند، و شما را جزاء می‌دهد، اگر دعوتش را بپذیرید، جزای خیر و اگر رد کنید کیفر می‌دهد. </p> <h3> <span class="title" rel="4_88 4_85 4_86 4_87 4_89 4_90 4_91">گمراهی منافقین مستند به خدا است و با شفاعت و دلسوزی هدایت نمی‌شوند</span> </h3> <p> <span class="aya" rel="4_88" data-words="1-8">فما لکم فی المنافقین فئتین و الله أرکسهم...</span> <span class="phrase">کلمه <em>فئه</em> به معنای طائفه است و کلمه <em rel="fa_4_88_8-8" data-sentence="44:39">ارکاس</em> که مصدر باب افعال است به معنای رد است.</span> </p> <p>و این آیه با مضمونی که دارد نه متفرع بر زمینه چینی قبل یعنی جمله: <span class="aya" rel="4_85" data-words="1-3">من یشفع شفاعة...</span> است و معنای آیه این است که وقتی شفاعت ناپسند سهمی از بدی و زشتی خود را به واسطه و شفیع می‌دهد، پس ای مؤمنین شما را چه می‌شود که درباره منافقین دو دسته شده‌اید و دو حزب تشکیل داده‌اید؟ یکی می‌گوید: باید با آنان جنگ کرد، دیگری در مقام شفاعت بر می‌آید که زنهار با آنان جنگ مکنید، این دسته از شجره فسادی که با رشد منافقین رشد می‌کند اغماض می‌کنند و آیا می‌خواهند این منافقین را که بعد از بیرون شدن از ضلالت یعنی بعد از مسلمان شدن دوباره به سزای گناهانی که کردند به طرف ضلالتشان برگردانیده، به راه خدا برگردانند؟ آیا می‌خواهند با شفاعت خود کسانی را هدایت کنند که خدای تعالی گمراهشان کرده؟ با اینکه وقتی خدا کسی را گمراه کرد دیگر راهی به سوی هدایت ندارد. </p> <p> <span class="aya" rel="4_88" data-words="18-25">و من یضلل الله فلن تجد له سبیلا</span> در این جمله التفاتی از خطاب به مؤمنین (فما لکم) به خطاب به رسول اللَّه<code class="page" rel="5,45"/> (ص) <span class="aya" rel="4_88" data-words="22-24">فلن تجد له</span> بکار رفته، قبلا می‌فرمود: شما مؤمنین را چه شده که در باره منافقین دو دسته شده‌اید ؟ و در اینجا می‌فرماید: تو ای پیامبر برای منافقین راهی به سوی هدایت نمی‌یابی و این التفات اشاره است به اینکه آن مؤمنین که برای منافقان شفاعت می‌کنند حقیقت را نمی‌فهمند و به همین جهت کلام خود را به آنان نمی‌گویم، چون اگر آنها فهم حقیقت این کلام را داشتند، در حق منافقین شفاعت نمی‌کردند، به همین جهت از گفتگوی با آنان اعراض کردم و روی سخن به کسی نمودم که مطلب نزد او واضح است و آن پیامبر است. </p> <p><code class="aya" rel="4_89"/> <span class="aya" rel="4_89" data-words="1-7">ودوا لو تکفرون کما کفروا فتکونون سواء...</span> این آیه شریفه به منزله بیان است برای جمله: <span class="aya" rel="4_88" data-words="6-17">و الله أرکسهم بما کسبوا أ تریدون أن تهدوا من أضل الله</span> و معنای آن این است که چگونه می‌خواهید آنان را که خدای تعالی گمراهشان کرده، هدایت کنید؟ و حال آنکه علاوه بر اینکه خدا گمراهشان کرده و شما نمی‌توانید آنان را هدایت کنید، آنها می‌خواهند شما را به طرف خود بکشند، دوست دارند شما و ایشان در کفر مساوی باشید سپس مسلمانان را نهی می‌کند از اینکه با کفار دوستی کنند، مگر آنکه آن کفار دست از کفر برداشته به سوی اسلام هجرت کنند، پس اگر از این کار روی گرداندند دیگر وظیفه‌ای جز این ندارید که آنان را هر جا یافتید دستگیر نموده و به قتل برسانید، و دیگر از ولایت و نصرت آنها اجتناب کنند و اینکه فرمود: و اگر روی گرداندند... دلالت دارد بر اینکه مؤمنین موظف شده بودند دوستان مشرک خود را وادار به مهاجرت نمایند، اگر اجابت کردند به دوستی خود با آنان ادامه دهند، و اگر اجابت نکردند به قتلشان برسانند. </p> <p><code class="aya" rel="4_90"/> <span class="aya" rel="4_90" data-words="1-13">إلا الذین یصلون إلی قوم بینکم و بینهم میثاق، أو جاؤکم حصرت صدورهم...</span> این آیه شریفه استثنایی است از حکمی که در جمله: <span class="aya" rel="4_89" data-words="17-21">فإن تولوا فخذوهم و اقتلوهم</span>، می‌باشد و در آن دو طائفه را از حکم دستگیر کردن و کشتن مشرکین استثنا کرده، یکی آن مشرکینی که بین آنان و بین بعضی از اقوام که با مسلمانان پیمان صلح دارند رابطه‌ای باشد، که آن دو را به هم وصل کرده باشد، مثلا بین آن مشرکین و بین آن اقوام سوگندی و چیزی نظیر آن بر قرار باشد که هر یک از دو طائفه مورد حمله قرار گرفت دیگری یاریش کند و طائفه دوم آن مشرکینی بوده‌اند که نه میل داشتند با مسلمانان قتال کنند و نه نیروی آن داشته‌اند که با مشرکین قوم خود بجنگند و یا عوامل دیگری در کارشان دخالت داشته و وادارشان کرده خود را به کناری بکشند و به مسلمانان اعلام کنند که ما نه علیه شمائیم و نه له شما، نه به ضرر شما و<code class="page" rel="5,46"/> نه به نفع شما. </p> <p>پس این دو طائفه از حکم مذکور در آیه قبل استثناء شده‌اند. و معنای اینکه فرمود: <span class="aya" rel="4_90" data-words="12-13">حصرت صدورهم...</span> این است که سینه‌هایشان از جنگیدن با شما مسلمانان تنگی می‌کند و خلاصه هیچ میلی به این کار ندارند. </p> <p><code class="aya" rel="4_91"/> <span class="aya" rel="4_91" data-words="1-2">ستجدون آخرین...</span> در این جمله خبر می‌دهد به اینکه به زودی قومی دیگر با شما مواجه می‌شوند که چه بسا شبیه به طائفه دوم از آن دو طائفه استثناء شده باشند، چون این قوم می‌خواهند هم به شما امنیت بدهند و هم به قوم خودشان، چیزی که هست خدای سبحان خبر می‌دهد به اینکه این قوم منافقند و هیچ اعتبار و تامینی در وعده‌های آنان و ادعای بی‌طرفیشان نیست. و به همین جهت دو جمله شرطیه‌ای که در حق آن دو طائفه دیگر به نحو اثبات آورده، فرموده بود: <span class="aya" rel="4_90" data-words="26-33">فإن اعتزلوکم فلم یقاتلوکم و ألقوا إلیکم السلم</span> را مبدل کرد به شرط منفی و فرمود: <span class="aya" rel="4_91" data-words="15-24">فإن لم یعتزلوکم و یلقوا إلیکم السلم و یکفوا أیدیهم...</span> و همین تبدیل سیاق از مثبت به منفی هشداری است به مؤمنین بر اینکه از دین قوم سوم بر حذر باشند و معنای آیه روشن است. </p> <h3>گفتاری در معنای تحیت‌ <span class="title" rel="4_85 4_86 4_87 4_88 4_89 4_90 4_91"> (اشاره به ریشه استکباری داشتن تحیات در اقوام و امم غیر اسلامی و توضیح و تشریح معنای کلمه <em>سلام</em> که تحیت مسلمین است) </span> </h3> <p> امت‌ها و اقوام با همه اختلافی که از حیث تمدن و توحش تقدم و تاخر دارند در این جهت اختلافی ندارند که هر یک در مجتمع خود تحیتی دارند، که هنگام برخورد با یکدیگر آن درود و تحیت را در بین خود رد و بدل می‌کنند، حال یا آن تحیت عبارت است از اشاره به سر و یا دست و یا برداشتن کلاه و یا چیز دیگر، که البته اختلاف عوامل در این اختلاف بی تاثیر نیست. </p> <p>و اما اگر خواننده عزیز، در این تحیت‌ها که در بین امت‌ها به اشکال مختلف دائر است دقت کند، خواهد دید که همه آنها به نوعی خضوع و خواری و تذلل اشاره دارد، تذللی که زیر دست در برابر ما فوق خود و مطیع در برابر مطاعش و برده در برابر مولایش، اظهار می‌دارد و سخن کوتاه اینکه تحیت کاشف از یک رسم طاغوتی و استکبار است که همواره در بین امت‌ها در دوره‌های توحش و غیر آن رائج بوده، هر چند که در هر دوره و در هر نقطه و در هر امتی شکلی بخصوص داشته، و به همین جهت است که هر جا تحیتی مشاهده می‌کنیم که تحیت از طرف مطیع و زیر دست و وضیع شروع و به مطاع و ما فوق و شریف ختم می‌شود. <code class="page" rel="5,47"/> پس پیدا است که این رسم از ثمرات بت‌پرستی است، که آن نیز از پستان استکبار و استعباد شیر می‌نوشد. </p> <p>و اما اسلام (همانطور که خواننده عزیز خودش آگاه است) بزرگترین همش محو آثار بت‌پرستی و وثنیت و غیر خداپرستی است و هر رسم و آدابی است که به غیر خداپرستی منتهی گشته‌و یا از آن متولد شود ما به همین جهت برای تحیت طریقه‌ای معتدل و سنتی در مقابل سنت وثنیت و استعباد تشریع کرد. و آن عبارت است از: سلام دادن که در حقیقت اعلام امنیت از تعدی و ظلم از ناحیه سلام دهنده به شخصی است که به وی سلام می‌دهد، شخص سلام دهنده به سلام گیرنده اعلام می‌کند تو از ناحیه من در امانی و هیچگونه ظلمی و تجاوزی از من نسبت به خودت نخواهی دید و آزادی فطری را که خدا به تو مرحمت کرده از ناحیه من صدمه نخواهد دید. و اینکه گفتیم سلام طریقه‌ای است معتدل، علتش این است که اولین چیزی که یک اجتماع تعاونی نیازمند آن است که در بین افراد حاکم باشد، همانا امنیت داشتن افراد در عرض و مال و جانشان از دستبرد دیگران است، نه تنها جان و مال و عرض، بلکه لازم است هر چیزی که به یکی از این سه چیز برگشت کند امنیت داشته باشند. </p> <p>و این همان سلامی است که خدای عز و جل آن را در بین مسلمانان سنت قرار داد تا هر فردی به دیگری برخورد کند قبل از هر چیز سلام بدهد، یعنی طرف مقابل را از هر خطر و آزار و تجاوز خود امنیت دهد. و در کتاب مجیدش فرموده: <span class="aya" rel="24_61" data-words="61-72">فإذا دخلتم بیوتا فسلموا علی أنفسکم تحیة من عند الله مبارکة طیبة</span><span class="footnote" rel="1" title="پس چون به خانه‌هایی در می‌آئید به یکدیگر سلام کنید که تحیتی است مبارک و پاکیزه از ناحیه خدای تعالی سوره نور، آیه ۶۱&quot;">*</span>، و نیز فرموده: <span class="aya" rel="24_27" data-words="1-20">یا أیها الذین آمنوا لا تدخلوا بیوتا غیر بیوتکم حتی تستأنسوا و تسلموا علی أهلها ذلکم خیر لکم لعلکم تذکرون</span><span class="footnote" rel="2" title="ای کسانی که ایمان آوردید داخل خانه‌هایی که از خود شما نیست مشوید، مگر بعد از آنکه با اهل خانه انس برقرار سازید، و بر اهل خانه سلام بدهید که این برای شما بهتر است، امید است متذکر شوید">*</span>. </p> <p>و خدای تعالی بعد از تشریع این سنت، مسلمانان را با رفتار پیامبرش یعنی سلام دادن آن جناب به مسلمانان با اینکه سید آنان و سرورشان بود، به این ادب مؤدب نمود و فرمود: <span class="aya" rel="6_54" data-words="1-14">و إذا جاءک الذین یؤمنون بآیاتنا فقل سلام علیکم، کتب ربکم علی نفسه الرحمة</span><span class="footnote" rel="3" title="وقتی افرادی که به آیات ما ایمان آورده‌اند نزد تو می‌آیند بگو: سلام علیکم، پروردگار شما رحمت به شما را بر خود واجب کرده است سوره انعام، آیه ۵۴&quot;">*</span>،   </p> <p> سوره نور، آیه 27".    <code class="page" rel="5,48"/> علاوه بر این دستور داد به غیر مسلمانان نیز سلام بدهد و فرمود: <span class="aya" rel="43_89" data-words="1-7">فاصفح عنهم و قل سلام فسوف یعلمون</span><span class="footnote" rel="1" title="از آنان درگذر و بگو سلام، که به زودی خواهند دانست سوره زخرف، آیه ۸۹&quot;">*</span>. </p> <p>البته تحیت به کلمه <em>سلام</em> بطوری که از تاریخ و اشعار و سایر آثار جاهلیت بر می‌آید، در بین عرب جاهلیت معمول بوده، در کتاب <em>لسان العرب</em> آمده: که عرب جاهلیت چند جور تحیت داشتند، گاهی در برخورد با یکدیگر می‌گفتند: <em>انعم صباحا</em> ، گاهی می‌گفتند:  <em>ابیت اللعن</em> و یا می‌گفتند: <em>سلام علیکم</em> ، و کانه کلمه سوم علامت مسالمت است و در حقیقت به طرف مقابل می‌گفتند: بین من و تو و یا شما جنگی نیست،  (پس از آنکه اسلام آمد تحیت را منحصر در سلام کردند و از ناحیه اسلام مامور شدند سلام را افشاء کنند).<span class="footnote" rel="2" title="لسان العرب، ج ۱۲ ص ۲۸۹، ط بیروت">*</span> چیزی که هست خدای سبحان در داستانهای ابراهیم سلام را مکرر حکایت می‌کند و این خالی از شهادت بر این معنا نیست که این کلمه که در بین عرب جاهلیت مستعمل بوده، از بقایای دین حنیف ابراهیم بوده، نظیر حج و امثال آن که قبل از اسلام معمول آنان بوده، توجه بفرمائید: <span class="aya" rel="19_47" data-words="1-6">قال سلام علیک سأستغفر لک ربی ،</span> در این جمله از ابراهیم (ع) حکایت کرده که در گفتگو با پدرش گفت: سلام علیک به زودی من از پروردگارم برایت طلب مغفرت می‌کنم<span class="footnote" rel="3" title="سوره مریم، آیه ۴۷&quot;">*</span> و نیز فرموده: <span class="aya" rel="11_69" data-words="1-10">و لقد جاءت رسلنا إبراهیم بالبشری قالوا سلاما قال سلام</span><span class="footnote" rel="4" title="فرستادگان ما به منظور بشارت دادن به ابراهیم نزد وی آمدند و گفتند: سلام، ابراهیم نیز گفت سلام سوره هود، آیه ۶۹&quot;">*</span> و این قضیه در چند جای قرآن کریم آمده. </p> <p>و بطوری که از آیات کریمه قرآن استفاده می‌شود خدای تعالی کلمه سلام را تحیت خودش قرار داده است، به آیات زیر توجه فرمائید: <span class="aya" rel="37_79" data-words="1-5">سلام علی نوح فی العالمین</span><span class="footnote" rel="5" title="سلام بر نوح در همه عالمیان سوره صافات، آیه ۷۹&quot;">*</span>، <span class="aya" rel="37_109" data-words="1-3">سلام علی إبراهیم</span><span class="footnote" rel="6" title="سوره صافات، آیه ۱۰۹&quot;">*</span>، <span class="aya" rel="37_120" data-words="1-5">سلام علی موسی و هارون</span><span class="footnote" rel="7" title="سوره صافات، آیه ۱۲۰&quot;">*</span>، <span class="aya" rel="37_130" data-words="1-3">سلام علی إلیاسین</span><span class="footnote" rel="8" title="سوره صافات، آیه ۱۳۰&quot;">*</span>                 <code class="page" rel="5,49"/> <span class="aya" rel="37_181" data-words="2-4">سلام علی المرسلین</span><span class="footnote" rel="1" title="سوره صافات، آیه ۱۸۱&quot;">*</span>. </p> <p>و صریحا فرموده که سلام تحیت ملائکه است، توجه بفرمائید: <span class="aya" rel="16_32" data-words="1-7">الذین تتوفاهم الملائکة طیبین یقولون سلام علیکم</span><span class="footnote" rel="2" title="فرشتگان به کسانی که در حال قبض روحشان پاک هستند می‌گویند سلام علیکم سوره نحل، آیه ۳۲&quot;">*</span>، <span class="aya" rel="13_23-24" data-words="13-21">و الملائکة یدخلون علیهم من کل باب، سلام علیکم</span><span class="footnote" rel="3" title="ملائکه از هر دری بر آنان در می‌آیند که سلام بر شما سوره رعد، آیه ۲۴&quot;">*</span>. </p> <p>و نیز فرموده: تحیت اهل بهشت در بهشت سلام است: <span class="aya" rel="10_10" data-words="5-8">و تحیتهم فیها سلام</span>، <span class="aya" rel="56_25-26" data-words="1-11">لا یسمعون فیها لغوا و لا تأثیما، إلا قیلا سلاما سلاما</span><span class="footnote" rel="4" title="در بهشت نه لغوی می‌شنوند و نه به یکدیگر نسبت گناه می‌دهند، آنچه می‌شنوند همه سلام است سوره واقعه، آیه ۲۶&quot;">*</span>. </p> <h3>بحث روایتی‌ <span class="title" rel="4_90 4_86 4_89 4_88 4_85 4_87 4_91"> (روایاتی در باره آداب تحیت و روایاتی در باره شان نزول آیات گذشته) </span> </h3> <p> در مجمع البیان در ذیل آیه شریفه: <span class="aya" rel="4_86" data-words="1-3">و إذا حییتم...</span> گفته: علی بن ابراهیم در تفسیر خود از امام باقر و امام صادق (علیهما السلام) روایت آورده که فرمودند: مراد از تحیت در آیه شریفه سلام و سایر کارهای خیر است،<span class="footnote" rel="5" title="مجمع البیان، ج ۲ ص ۸۵، ط تهران">*</span> (منظور این است که تنها رد سلام واجب نیست، هر احسانی دیگر که به مسلمان بشود مسلمان موظف است آن را تلافی کند. <em>مترجم</em>). </p> <p>و در کافی به سند خود از سکونی روایت کرده که گفت: رسول خدا  (ص) فرمود: سلام مستحبّ و رد آن واجب است.<span class="footnote" rel="6" title="اصول کافی، ج ۲ ص ۶۴۴، ط تهران">*</span> در همان کتاب به سند خود از جراح مدائنی از امام صادق (ع) روایت کرده که فرمود: کوچکتر به بزرگتر و رهگذر به کسی که ایستاده و عده کم به عده بسیار سلام می‌کند.<span class="footnote" rel="7" title="اصول کافی، ج ۲ ص ۶۴۶، ط تهران">*</span> و در همان کتاب به سند خود از عیینة در نسخه بدل عنبسه آمده از مصعب از امام               <code class="page" rel="5,50"/> صادق (ع) روایت کرده که فرمود: در برخورد نفرات کمتر با عده زیاد، کمترها ابتدا به سلام می‌کنند و در برخورد سواره به پیاده، سواره ابتدا می‌کند و اگر همه سوارند بعضی قاطر سوار و بعضی دیگر الاغ سوارند، قاطر سوارها ابتدا می‌کنند. و در برخورد اسب سواران با قاطر سواران، اسب سواران آغاز می‌کنند.<span class="footnote" rel="1" title="اصول کافی، ج ۲ ص ۶۴۶">*</span> و در همان کتاب به سند خود از ابن بکیر از بعضی از اصحابش از امام صادق  (ع) روایت کرده که گفت: من از آن جناب شنیدم می‌فرمود: سواره به پیاده و پیاده به نشسته سلام می‌کند. و چون دو طائفه به هم برخوردند، آن طائفه که عده نفراتش کمتر است به آنان که بیشترند سلام می‌کنند. و چون یک نفر به جمعیتی برخورد کند آن یک نفر به جماعت سلام می‌کند.<span class="footnote" rel="2" title="اصول کافی، ج ۲ ص ۶۴۷">*</span> مؤلف: قریب به این مضمون را صاحب تفسیر در المنثور از بیهقی از زید بن اسلم از رسول خدا (ص) روایت کرده.<span class="footnote" rel="3" title="در المنثور ج ۲ ص ۱۸۹">*</span> و در همان کتاب به سند خود از آن جناب (ع) روایت آورده که فرمود: وقتی چند نفر از جمعیتی می‌گذرند، کافی است که یک نفر آنان به جمعیت سلام کند و وقتی به جمعیتی سلام می‌دهند کافی است یک نفر از آنان جواب سلام را بدهد.<span class="footnote" rel="4" title="اصول کافی، ج ۲ ص ۶۴۷">*</span> و در تهذیب به سند خود از محمد بن مسلم روایت کرده که گفت: شرفیاب حضور حضرت باقر (ع) شدم، دیدم که در نمازند، عرضه داشتم: السلام علیک، فرمود: السلام علیک، عرضه داشتم: حالتان چطور است؟ حضرت چیزی نفرمودند، همین که از نماز فارغ شدند، پرسیدم: آیا در نماز می‌توان جواب داد؟ فرمود: آری، به همان مقداری که به او سلام داده‌اند.<span class="footnote" rel="5" title="تهذیب، ج ۲، ص ۳۲۹">*</span> و در همان کتاب به سند خود از منصور بن حازم از امام صادق (ع) روایت کرده که فرمود: وقتی کسی به تو سلام داد در حالی که مشغول نماز هستی جواب سلامی آهسته و به مثل سلام او به او بده.<span class="footnote" rel="6" title="من لا یحضره الفقیه، ج ۱، ص ۳۶۸">*</span>             <code class="page" rel="5,51"/> و در کتاب فقیه به سند خود از مسعدة بن صدقه از امام باقر از پدرش (علیهما السلام) روایت آورده که فرمود: بر یهود و نصارا و بر مجوس سلام ندهید، و همچنین بر بت‌پرستان و بر کسانی که کنار سفره شراب نشسته‌اند. و بر کسی که مشغول بازی شطرنج و نرد است، و بر مخنث (کسی که مردان را به خود می‌کشد) و بر شاعری که نسبت‌های ناروا به زنان پاکدامن می‌دهد و بر نمازگزار سلام ندهید، چون نمازگزار نمی‌تواند جواب شما را رد کند. آری سلام دادن برای شما مستحبّ است ولی رد آن برای شنونده واجب است و نیز به ربا خوار و به کسی که در حال ادرار کردن است و به کسی که در حمام است، و نیز بر فاسقی که فسق خود را علنی می‌کند سلام ندهید.<span class="footnote" rel="1" title="من لا یحضره الفقیه">*</span> مؤلف: روایات در معانی گذشته بسیار است و احاطه به بیانی که ما درباره تحیت آوردیم معنای روایات را روشن می‌سازد. </p> <p>پس کلمه <em>سلام</em> تحیتی است که گسترش صلح و سلامت و امنیت در بین دو نفر که به هم برمی‌خورند را اعلام می‌دارد، البته صلح و امنیتی که نسبت به دو طرف مساوی و برابر است و چون تحیت‌های جاهلیت قدیم و جدید علامت تذلل و خواری زیر دست نسبت به ما فوق نیست. </p> <p>و اگر در روایات فرمودند که کوچکترها به بزرگترها سلام کنند، یا عده کم به عده زیاد یا یک نفر به چند نفر، منافاتی با این مساوات ندارد، بلکه خواسته‌اند با این دستور خود حقوق رعایت شده باشد و بفهمانند که حتی در سلام کردن نیز حقوق را رعایت کنید. </p> <p>آری اسلام هرگز حاضر نیست به امت خود دستوری دهد که لازمه‌اش لغو شدن حقوق و بی‌اعتبار شدن فضایل و مزایا باشد، بلکه به کسانی که فضیلتی را ندارند، دستور می‌دهد فضیلت صاحبان فضل را رعایت نموده، حق هر صاحب حقی را بدهند، بله به صاحب فضل اجازه نمی‌دهد که به فضل خود عجب بورزد، و به خاطر اینکه مثلا پدر و یا مادر است و یا عالم و معلم است و یا سن و سال بیشتری دارد نسبت به فرزندان و مریدان و شاگردان و کوچکتران تکبر ورزیده، خود را طلبکار احترام آنان بداند و بدون جهت به مردم ستم کند و با این رفتار خود توازن بین اطراف مجتمع را بر هم زند. </p> <p>و اما اینکه از سلام کردن بر بعضی افراد نهی کرده‌اند، این نهی، فرع و شاخه‌ای است از نهی واردی که از دوستی و رکون به آن افراد نهی نموده، از آن جمله فرموده:   <code class="page" rel="5,52"/> <span class="aya" rel="5_51" data-words="5-9">لا تتخذوا الیهود و النصاری</span><span class="footnote" rel="1" title="یهود و نصارا را ولی خود مگیرید سوره مائده، آیه ۵۱&quot;">*</span> و نیز فرموده: <span class="aya" rel="60_1" data-words="5-10">لا تتخذوا عدوی و عدوکم أولیاء</span><span class="footnote" rel="2" title="دشمن من و دشمن خود را دوست مگیرید سوره ممتحنه، آیه ۱&quot;">*</span>. </p> <p>و نیز فرموده: <span class="aya" rel="11_113" data-words="1-6">و لا ترکنوا إلی الذین ظلموا</span><span class="footnote" rel="3" title="به کسانی که ستم کردند رکون مکنید و دل مبندید سوره هود، آیه ۱۱۳&quot;">*</span> و آیاتی دیگر از این قبیل. </p> <p>بله چه بسا می‌شود که مصلحت اقتضاء کند انسان به ستمکاران تقرب بجوید برای اینکه دین خدا را تبلیغ کند، بطوری که اگر با آنها نسازد نمی‌گذارند تبلیغ دین در بین مردم صورت بگیرد و یا برای اینکه کلمه حق را به گوش آنها برساند، و این تقرب حاصل نمی‌شود مگر با سلام دادن به آنها، تا کاملا با ما مانوس شوند و دلهاشان با دل ما ممزوج گردد، به همین خاطر که گاهی مصلحت چنین اقتضا می‌کند رسول خدا (ص) نیز به این روش مامور شدند، در آیه: <span class="aya" rel="43_89" data-words="1-5">فاصفح عنهم و قل سلام</span><span class="footnote" rel="4" title="فرمود: از جرم آنها درگذر و سلام بگو سوره زخرف، آیه ۸۹&quot;">*</span>، هم چنان که در وصف مؤمنین فرمود: <span class="aya" rel="25_63" data-words="9-14">و إذا خاطبهم الجاهلون قالوا سلاما</span><span class="footnote" rel="5" title="و چون جاهلان، مؤمنین را به سخن زشت خطاب می‌کنند مؤمنین در پاسخ سخن سالم و صلح‌آمیز می‌گویند سوره فرقان، آیه ۶۳&quot;">*</span>. </p> <p>و در تفسیر صافی از رسول خدا (ص) روایت آورده که مردی به آن جناب سلام کرد و گفت: السلام علیک، حضرت در پاسخش فرمود: السلام علیک و رحمة اللَّه، مردی دیگر رسید و گفت: السلام علیک و رحمة اللَّه، حضرت در پاسخش فرمود: السلام علیک و رحمة اللَّه و برکاته، مردی دیگر رسید و گفت: السلام علیک و رحمة اللَّه و برکاته، حضرت در پاسخش فرمود: و علیک، آن مرد سؤال کرد که چطور رد سلام مرا کوتاه کردی، و به آیه شریفه: <span class="aya" rel="4_86" data-words="1-7">و إذا حییتم بتحیة فحیوا بأحسن منها...</span> عمل نکردی؟ حضرت فرمود: تو برای من چیزی باقی نگذاشتی تا من رد سلام خود را با آن بچربانم و بدین جهت عین سلامت را به تو برگرداندم.<span class="footnote" rel="6" title="تفسیر صافی، ج ۱ ص ۴۴۲">*</span> مؤلف: نظیر این روایت را سیوطی در در المنثور از احمد (در کتاب زهد؟ و از ابن جریر و ابن منذر و ابن ابی حاتم و طبرانی و ابن مردویه، به سندی حسن از سلمان فارسی نقل کرده.<span class="footnote" rel="7" title="در المنثور، ج ۲ ص ۱۸۸">*</span> و در کافی از امام باقر (ع) و آن جناب از امیر المؤمنین (ع) روایت               <code class="page" rel="5,53"/> کرده: که روزی به جمعیتی عبور کرد و به آنان سلام گفت، گفتند: علیک السلام و رحمة اللَّه و برکاته و مغفرته و رضوانه، حضرت به ایشان فرمود: <em>در ادب و تحیت</em> از ما اهل بیت جلو نزنید (و ما در تحیت اکتفاء می‌کنیم به) مثل آنچه ملائکه به پدر ما ابراهیم (ع) گفتند، رحمة اللَّه و برکاته علیکم اهل البیت.<span class="footnote" rel="1" title="اصول کافی، ج ۲ ص ۶۴۶">*</span> مؤلف: در این روایت اشاره‌ای است به اینکه سنت در سلام این است که آن را تمام و بطور کامل بدهند و سلام کامل این است که سلام دهنده بگوید: السلام علیک و رحمة اللَّه و برکاته، و این سنت از حنفیت ابراهیم (ع) اخذ شده و تاییدی است برای چیزهایی که قبلا گفته شد که تحیت به سلام از دین حنیف است. </p> <p>و در کافی روایت شده که فرمود: از تمامیت و کمال تحیت این است که شخص وارد با آن کسی که او به وی وارد شده، مصافحه کند و وی با آن شخص اگر از سفر آمده معانقه نماید.<span class="footnote" rel="2" title="اصول کافی، ج ۲ ص ۶۴۶">*</span> و در خصال از امیر المؤمنین (ع) روایت کرده که فرمود: وقتی شنیدید که یکی از شما در حضورتان عطسه کرد بگوئید: یرحمکم اللَّه و او هم در پاسخ بگوید: یغفر اللَّه لکم و یرحمکم و دعای <em>یغفر اللَّه لکم</em> را اضافه کند، چون خدای تعالی فرمود: <span class="aya" rel="4_86" data-words="1-7">و إذا حییتم بتحیة فحیوا بأحسن منها...</span><span class="footnote" rel="3" title="خصال شیخ صدوق، ص ۱۲۷">*</span>. </p> <p>و در کتاب مناقب آمده که کنیزی از کنیزان امام حسن (ع) دسته‌ای ریحان برای آن جناب آورد، حضرت در عوض به وی فرمود: تو در راه خدا آزادی، شخصی پرسید: آیا برای یک طاقه ریحان کنیزی را آزاد می‌کنی؟ فرمود: خدای تعالی ما را ادب آموخته و فرموده: <span class="aya" rel="4_86" data-words="2-7">إذا حییتم بتحیة فحیوا بأحسن منها...</span> و تحیت بهتر از یک طاقه ریحان برای او، همین آزاد کردنش بود.<span class="footnote" rel="4" title="مناقب، ج ۴ ص ۱۸">*</span> مؤلف: این روایات بطوری که ملاحظه می‌کنید معنای تحیت در آیه شریفه را عمومیت می‌دهند، بطوری که شامل هدیه و تحفه نیز بشود. </p> <p>و در تفسیر مجمع البیان در تفسیر آیه شریفه: <span class="aya" rel="4_88" data-words="1-5">فما لکم فی المنافقین فئتین...</span>، گفته است: مفسرین در اینکه این آیه شریفه درباره چه کسی نازل شده، اختلاف کرده‌اند، بعضی         <code class="page" rel="5,54"/> گفته‌اند: درباره قومی نازل شد که از مکه به مدینه آمدند و نزد مسلمانان اظهار اسلام کردند و سپس به مکه برگشتند، چون آب و هوای مدینه را مساعد با حال خود نیافتند و همین که به مکه برگشتند اظهار شرک کردند، سپس مال التجاره مشرکین را بار کردند که به طرف یمامه ببرند، مسلمانان سر راه را بر آنان گرفتند و خواستند تا با ایشان جنگ کنند، در بینشان اختلاف افتاد بعضی گفتند: نباید جنگ کنیم، زیرا اینها مؤمنند، بعضی دیگر گفتند: مشرکند و خدای عز و جل این آیه را درباره آنان نازل کرد این شان نزول از امام ابی جعفر (ع) روایت شده.<span class="footnote" rel="1" title="مجمع البیان، ج ۳ ص ۸۶">*</span> و در تفسیر قمی در ذیل آیه شریفه: <span class="aya" rel="4_89" data-words="1-5">ودوا لو تکفرون کما کفروا...</span> آمده که این آیه در شان قبیله اشجع و بنی ضمره نازل شده و یکی از اخبار این دو قبیله این است که وقتی رسول خدا (ص) به قصد جنگ حدیبیه از مدینه خارج شد، از نزدیکی سرزمین این دو قبیله عبور کرد و قبلا آن جناب با قبیله بنی ضمره صلح کرده، قراردادی رد و بدل کرده بود، اصحاب رسول خدا (ص) عرضه داشتند: اینجا نزدیکی‌های سرزمین بنو ضمره است و ما بیم آن داریم که وقتی بفهمند ما از مدینه بیرون شده‌ایم به مدینه حمله کنند و یا قریش را علیه ما کمک نمایند، چه صلاح می‌دانی که اول به سرکوبی آنان بپردازیم؟ رسول خدا (ص) فرمود: ابدا و هرگز، چون بنو ضمره از هر قبیله دیگر عرب احترام و احسان به پدر و مادر را بیشتر رعایت می‌کنند و بیشتر به صله رحم می‌پردازند و بیشتر پای بند به عهد و پیمانند. </p> <p>قبیله اشجع نیز در نزدیکی‌های بنی ضمره زندگی می‌کردند و این قبیله شاخه‌ای از دودمان کنانه بودند و بین آنان و بنی ضمره نیز پیمان صلح برقرار بود، سوگند خورده بودند که امنیت و حال یکدیگر را رعایت کنند، اگر یکی از آن دو گرفتار خشکسالی شد حیوانات خود را در سرزمین دیگری بچراند و اتفاقا در همان ایام سرزمین اشجع دچار خشکی و قحطی شده بود و سرزمین بنی ضمره از فراوانی نعمت و سرسبزی بیابانها برخوردار بود، و در نتیجه قبیله اشجع داشتند به سرزمین آنان کوچ می‌کردند، مسلمانها از پیمان این دو قبیله بی‌خبر بودند و پنداشتند که اشجع قصد دارد به بنی ضمره حمله کند، وقتی به رسول خدا (ص) خبر دادند که اشجع دارد به طرف بنی ضمره می‌رود، آماده شد تا به خاطر پیمانی که با بنی ضمره بسته بود، با قبیله اشجع جنگ کند، در چنین حالی آیه شریفه زیر نازل شد:   <code class="page" rel="5,55"/> <span class="aya" rel="4_89" data-words="1-31">ودوا لو تکفرون کما کفروا، فتکونون سواء، فلا تتخذوا منهم أولیاء حتی یهاجروا فی سبیل الله، فإن تولوا فخذوهم و اقتلوهم حیث وجدتموهم و لا تتخذوا منهم ولیا و لا نصیرا</span>، و سپس قبیله اشجع را استثناء کرده، فرمود: <span class="aya" rel="4_90" data-words="1-39">إلا الذین یصلون إلی قوم بینکم و بینهم میثاق، أو جاؤکم حصرت صدورهم أن یقاتلوکم، أو یقاتلوا قومهم، و لو شاء الله لسلطهم علیکم فلقاتلوکم فإن اعتزلوکم فلم یقاتلوکم و ألقوا إلیکم السلم فما جعل الله لکم علیهم سبیلا</span>. </p> <p>و قبیله اشجع در چند نقطه فرود آمده بودند، یکی بیضاء و یکی حل و دیگری مستباح، و چون این سه محل نزدیک به لشگر رسول خدا (ص) بود دچار وحشت شدند، که مبادا آن جناب کسانی را به جنگ با آنان روانه کند، از سوی دیگر رسول خدا  (ص) نیز بیم آن داشت که اشجع از اطراف حمله‌ای بیفکنند و دستبردی بزنند، تصمیم گرفت مستقیما به طرف اشجع برود، در همین بین بود که قبیله اشجع که هفتصد نفر بودند به ریاست مسعود بن رجیله از راه رسید و در دره سلع اطراق کرد، و این جریان در ماه ربیع الاول‌سال ششم از هجرت بود، پس رسول خدا (ص) اسید بن حصین را خواست و به او فرمود: با چند نفر از یارانت به طرف اشجع برو و ببین چرا به طرف ما آمده‌اند. </p> <p>اسید با سه نفر از یارانش نزد آن قبیله رفت و پرسید: منظورتان از آمدن به طرف ما چیست؟ مسعود بن رجیله که رئیس اشجع بود برخاست و بر اسید و یارانش سلام کرد و گفت: ما آمده‌ایم تا با محمد پیمان ترک مخاصمه ببندیم، اسید نزد رسول خدا (ص) برگشته، جریان را به عرض رسانید، رسول اللَّه (ص) فرمود: اینان ترسیدند که مبادا ما برای جنگ با آنان آمده‌ایم، خواستند تا بین من و خودشان صلحی برقرار سازند، آن گاه قبل از آنکه خودش به میان اشجع برود، ده بار شتر خرما به عنوان هدیه برای آنان فرستاد و فرمود: هدیه فرستادن پیشاپیش رسیدن به هدف چیز خوبی است، آن گاه خودش به میان آنان تشریف برد و فرمود: ای گروه اشجع به چه منظور به طرف ما آمدید؟ عرضه داشتند: خانه‌های ما نزدیک تو است و ما در میان اقوام خود از هر تیره دیگر کم‌عددتریم لذا نه توانایی آن داشتیم که با تو بجنگیم، چون محل زندگی ما نزدیک به تو بود و نه می‌توانستیم با تیره‌های قوم خود در بیفتیم چون عده ما کم بود، فکر کردیم با شما مذاکره کنیم و پیمان ترک مخاصمه‌ای برقرار سازیم، رسول خدا (ص) پیشنهاد آنان را پذیرفت و پیمانی با آنان ببست، اشجع آن روز را درنگ کردند و فردایش به طرف بلاد خود برگشتند، و درباره آنان این آیه شریفه نازل گردید: <span class="aya" rel="4_90" data-words="1-9">إلا الذین یصلون إلی قوم بینکم و بینهم میثاق</span>... <span class="aya" rel="4_90" data-words="34-39">فما جعل الله لکم علیهم سبیلا .</span><span class="footnote" rel="1" title="تفسیر قمی، ج ۱ ص ۱۴۵">*</span> و در کافی به سند خود از فضل ابی العباس، از امام صادق (ع) روایت آورده که در ذیل آیه: <span class="aya" rel="4_90" data-words="10-18">أو جاؤکم حصرت صدورهم أن یقاتلوکم، أو یقاتلوا قومهم</span> فرمود: این آیه در شان بنی مدلج نازل شد، چون این قبیله نزد رسول خدا (ص) آمدند و عرضه داشتند: سینه ما تنگی می‌کند (و به عبارت ساده‌تر برای ما گران است)، اینکه شهادت بدهیم که تو فرستاده خدایی، ما آمده‌ایم اعلام کنیم که نه با شما هستیم و نه علیه شما، با قوم خود همکاری می‌کنیم، راوی می‌گوید: پرسیدم: بالآخره رسول خدا (ص) با آنها چه معامله کرد؟ فرمود: پیمان ترک مخاصمه بست، تا مدتی که از کار عرب بپردازد، بعد از آنکه از آن کار پرداخت، دعوتشان کند اگر اسلام را پذیرفتند که هیچ و اگر نپذیرفتند با آنان کارزار کند.<span class="footnote" rel="2" title="روضه کافی، ص ۳۲۷، ط اسلامیه تهران">*</span> و در تفسیر عیاشی از سیف بن عمیره روایت آورده که گفت: من از امام صادق  (ع) از آیه: <span class="aya" rel="4_90" data-words="14-25">أن یقاتلوکم أو یقاتلوا قومهم و لو شاء الله لسلطهم علیکم فلقاتلوکم</span> پرسیدم فرمود: پدرم همواره می‌فرمود: این آیه درباره قبیله بنی مدلج نازل شد که خود را کنار کشیدند، نه با رسول خدا (ص) جنگیدند و نه کاری به کار قوم خود داشتند، پرسیدم: رسول خدا (ص) با آنان چه کرد؟ فرمود: رسول خدا  (ص) با آنها نجنگید تا از کار دشمنان خود بپرداخت، آن گاه با آنان برابر همه اقوام معامله کرد، یعنی به سوی اسلام و یا جنگ دعوتشان کرد، ولی‌ <span class="aya" rel="4_90" data-words="12-13">حصرت صدورهم</span> از قبول اسلام مضایقه کردند.<span class="footnote" rel="3" title="تفسیر عیاشی، ج ۱ ص ۲۶۲، ح ۲۱۶">*</span> و در تفسیر مجمع البیان آمده که از امام ابی جعفر (ع) روایت شده که فرموده است: مراد از قوم در جمله: <span class="aya" rel="4_90" data-words="5-9">قوم بینکم و بینهم میثاق</span>، قبیله هلال بن عویمر سلمی است، چون وی به وکالت از طرف قوم خود با رسول خدا (ص) پیمان بست و در این مذاکره گفت: که ای محمد بر این پیمان می‌بندم که احدی از شما را که نزد ما آید نترسانیم، و شما نیز احدی از ما را که نزد شما بیایند نترسانید اینجا بود که خدای تعالی آن جناب را از اینکه متعرض کسی شود که با آن پیمان بسته نهی فرمود.<span class="footnote" rel="4" title="مجمع البیان، ج ۳ ص ۸۸">*</span>         <code class="page" rel="5,57"/> مؤلف: این معانی و قریب به آن به طرق مختلفه‌ای از ابن عباس و غیر او در تفسیر الدر المنثور نیز روایت شده.<span class="footnote" rel="1" title="در المنثور، ج ۲ ص ۱۹۰">*</span> و در تفسیر الدر المنثور است که ابو داود در ناسخ خود، و ابن منذر و ابن ابی حاتم و نحاس و بیهقی در سنن خود از ابن عباس روایت کرده‌اند که در تفسیر آیه: <span class="aya" rel="4_90" data-words="1-5">إلا الذین یصلون إلی قوم...</span> گفته است: این آیه را سوره برائت نسخ کرده، آنجا که می‌فرماید: <span class="aya" rel="9_5" data-words="1-8">فإذا انسلخ الأشهر الحرم فاقتلوا المشرکین حیث وجدتموهم</span><span class="footnote" rel="2" title="همین که ماههای حرام تمام شد مشرکین را هر جا که یافتید به قتل برسانید سوره برائت، آیه ۵&quot;">*</span>. </p> 
