<h3 class="ayas">سوره البقرة آیه‌های ۲۲۴ تا ۲۲۷</h3><code class="section" rel="2_224-227"/><h3>ترجمه آیات</h3> <p> <span class="trans" rel="2_224">خدا را در معرض سوگندهای خود قرار ندهید و سوگند او را مانع از پرهیزکار بودن و اصلاح بین مردم نسازید که خدا شنوا و دانا است.  «۲۲۴» </span><span class="trans" rel="2_225">خدا شما را به سوگندهای بیهوده‌تان بازخواست نمی‌کند ولی به آنچه دلهایتان مرتکب شده مؤاخذه می‌نماید، و خدا آمرزنده و بردبار است.  «۲۲۵» </span><span class="trans" rel="2_226">آنان که سوگند میخورند که تا ابد از زنان خود دوری کنند، تنها چهار ماه مهلت دارند، اگر برگشتند خدا آمرزنده و رحیم است. <code class="page" rel="2,332"/> «۲۲۶» </span><span class="trans" rel="2_227"> و اگر تصمیم بر طلاق گرفتند باز هم مجرم شناخته نمی‌شوند و خدا شنوا و دانا است و اما اگر نه طلاق دهند و نه حق زنان را که از آن جمله نزدیکی با ایشان است بدهند مجرمند «۲۲۷» </span></p>     <h3>بیان آیات</h3> <p>  <span class="aya" rel="2_224" data-words="1-8">و لا تجعلوا الله عرضة لأیمانکم أن تبروا</span>...  <span class="phrase">کلمه عرضة به ضم عین از ماده <em rel="fa_2_224_5-5" data-sentence="28:531">عرض</em> است، که به معنای عرضه کردن چیزی است به کسی، و یا چیزی، تا ببیند اگر به کارش می‌آید و در تامین غرضش دخالت دارد بپذیرد، مثل اینکه کالایی را در معرض فروش قرار دهی، یا منزلی را به مشتری عرضه کنی، تا اگر خواست در آنجا اسکان گزیند، یا غذا را برای خوردن عرضه کنی، و به همین جهت می‌گویند: فلان هدف در معرض تیراندازی و نشانه‌گیری قرار گرفت، و یا در باره دختری که شایستگی ازدواج دارد می‌گویند: فلان دختر در عرضه معرض ازدواج قرار گرفت، و در باره ماشینی که صلاحیت برای سفر دارد می‌گویند فلان ماشین در معرض سفر واقع شد، این معنای اصل کلمه بود.</span> </p> <p>اما عرضه به معنای مانعی که سر راه در می‌آید، و همچنین عرضه‌ای که نصب می‌کنند، تا مانند هدف تیراندازی معرض توارد واردات پی در پی قرار گیرد. </p> <p>و در نتیجه از کلمه، معنای کثرت عوارض استفاده شود، داخل در معنای اصلی کلمه نیست، بلکه بعدها پیدا شده است. </p> <p>و اما کلمه <em>أیمان</em> ، جمع یمین یعنی سوگند است، و این معنا را از کلمه یمین به معنای دست راست گرفته‌اند، چون در بین عرب مرسوم و معمول بود که وقتی سوگندی می خوردند، و یا عهدی می‌بستند، و یا بیعتی می‌کردند، و یا مثلا معامله‌ای انجام می‌دادند، برای اینکه بفهمانند عمل نامبرده قطعی شد، به یکدیگر دست می‌دادند این رسم در بین ایرانیان نیز معمول است، پس در حقیقت از ابزار عمل، که همان دست باشد، نامی برای عمل، که عهد و سوگند و امثال آن باشد اسمی مشتق کردند، چون بین عمل و ابزار ملازمه‌ای بوده، هم چنان که از عمل سب انگشت‌نگاری اسمی مشتق کرده‌اند، برای آن انگشتی که مهر می‌زند، و آن را انگشت سبابه خوانده‌اند. </p> <p>و معنای آیه شریفه و خدا داناتر است این است که خدا را معرضی که هدف سوگندهایتان شود قرار مدهید، آن هم سوگند به اینکه دیگر نیکی نکنید، و تقوا به خرج<code class="page" rel="2,333"/> ندهید، و بین مردم اصلاح نکنید، برای اینکه خدای سبحان راضی نیست که نامش را وسیله‌ای قرار دهید برای امتناع از آنچه که بدان أمر کرده، چون خدا به نیکی و تقوا و اصلاح امر فرموده است مؤید این معنا روایاتی است که در شان نزول این آیه وارد شده و به زودی انشاء اللَّه از نظر خواننده خواهد گذشت. </p> <p>و بنا بر این در سه جمله: <span class="aya" rel="2_224" data-words="7-12">أن تبروا ، و تتقوا ، و تصلحوا</span>، حرف <em>لا</em> در تقدیر است، و تقدیر کلام ان لا تبروا و لا تتقوا و لا تصلحوا می‌باشد، و این قسم استعمال در جایی که حرف <em>أن</em> در کلام باشد، شایع است، مانند آیه شریفه‌ <span class="aya" rel="4_176" data-words="46-50">یبین الله لکم أن تضلوا</span><span class="footnote" rel="1" title="برایتان بیان می‌کند تا گمراه نشوید و یا مبادا گمراه شوید سوره نساء،۱۷۶&quot;">*</span> که جمله: <em>ان تضلوا</em> معنای <em>ان لا تضلوا</em> را میدهد. </p> <p>البته ممکن هم هست طوری معنا کنیم که احتیاج به تقدیر <em>لا</em> نیفتد، و آن این است که بگوئیم جمله: <em>ان تبروا</em> تا به آخر متعلق است به لازمه معنای <em>و لا تجعلوا</em> چون لازمه آن این است که خدای تعالی از چنین سوگندهایی نهی کرده باشد، و معنای آیه این باشد که خدا شما را از این سوگند نهی نموده و حکم کذایی خود را برایتان بیان می‌کند، که نیکی و تقوا و اصلاح بکنید. </p> <h3> <span class="title" rel="2_224 2_225 2_226 2_227">آثار سوء روانی و اجتماعی سوگند بسیار</span> </h3> <p> و <span class="phrase">نیز ممکن است کلمه <em rel="fa_2_224_5-5" data-sentence="18:1107">عرضه</em> به معنای چیزی که عرضه بر آن بسیار است بوده باشد، آن وقت آیه شریفه، نهی از زیاد سوگند خوردن به خدای سبحان خواهد بود، و چنین معنا خواهد داد که بسیار به خدا سوگند نخورید، که اگر چنین کنید باعث می‌شود که دیگر موفق به نیکی و تقوا و اصلاح بین مردم نشوید، چون کسی که بسیار به خدا سوگند می‌خورد نام خدا دیگر در نظرش عظیم نمی‌ماندو سوگند به او را عملی سبک می‌شمارد، چون هر عملی که تکرار شد از اهمیت می‌افتد، و چنین کسی از دروغ هم پروا نمی‌کند، و دروغ هم بسیار خواهد گفت، تازه این ضرر روانی سوگند بسیار است، و اما ضرر اجتماعی آن، این است که جامعه، برای چنین فردی ارزش و منزلتی نمی‌شناسد، چون همه می‌فهمند که او برای خودش حرمتی در نظر مردم قائل نیست، و خودش می‌داند که هر چه بگوید، جامعه آن را نمی‌پذیرد، و تکذیبش می‌کند و نیز می‌فهمند که او اینقدر برای نفس خودش احترام قائل نیست که به آن اعتماد کند، ما چگونه به او اعتماد کنیم؟ در نتیجه آیه شریفه، همان را خواهد گفت که آیه شریفه: <span class="aya" rel="68_10" data-words="1-6">و لا تطع کل حلاف مهین</span><span class="footnote" rel="2" title="سوره قلم، آیه ۱۰&quot;">*</span> هیچ حلاف بی‌مقداری را اطاعت مکن، آن را افاده     <code class="page" rel="2,334"/> می‌کند.</span> </p> <p>بنا بر این فرض نیز مناسب‌تر آن است که حرف <em>لا</em> در تقدیر نگیریم، بلکه بگوئیم که سه جمله تبروا-تتقوا-تصلحوا به خاطر حذف حرف جر منصوبند و تقدیر کلام حتی تبروا... باشد، و معنا چنین شود که خدا را در معرض سوگندهای بسیار خود قرار ندهید، تا در نتیجه موفق به نیکی و تقوا و اصلاح بشوید، و یا بگوئیم سه جمله نامبرده، مفعول له برای نهی است که در بالا هم گفتیم جمله: <em>لا تجعلوا</em> بر آن دلالت می‌کند، و معنا چنین می‌شود: نهی <em>لا تجعلوا</em> بخاطر این بود که نیکی و تقوا و اصلاح بکنید. </p> <p>و در اینکه فرمود: <span class="aya" rel="2_224" data-words="15-18">و الله سمیع علیم</span>، نوعی تهدید است بر مضمون آیه، چه اینکه آیه را به معنای اول بگیریم، یا به معانی دیگر، چیزی که هست معنای اول همانطور که بر خواننده نیز پوشیده نیست. روشن‌تر است. </p> <p><code class="aya" rel="2_225"/> <span class="aya" rel="2_225" data-words="1-6">لا یؤاخذکم الله باللغو فی أیمانکم</span>... <em> </em> لغو از کارهایی است که اثری به دنبال نداشته باشد، و معلوم است که اثر هر چیزی به خاطر اختلاف متعلقات و جهاتش مختلف می‌شود، سوگند هم اثری از جهت لفظش دارد، و هم اثر دیگری از این جهت دارد که گفتار آدمی را تاکید می‌کند، و اثر سومش از این جهت است که خود عقد و پیمانی است، و نیز اثر دیگری دارد از حیث مخالفت و شکستن آن، و همچنین از جهات دیگر آثار دیگری دارد، الا اینکه چون در آیه شریفه مقابله شده میان عدم مؤاخذه بر سوگند لغو، و مؤاخذه بر آثار سویی که هر گناهی و مخصوصا سوگند لغو، در دلها باقی می‌گذارد، لذا به نظر می‌رسد که مراد از سوگند لغو، آن سوگندی باشد که هیچ اثری در قصد صاحب سوگند نداشته باشد، سوگندهای بیهوده‌ای است که صاحبش نمی‌خواهد به وسیله آن عقدی و پیمانی ببندد، و به اصطلاح فارسی زبانها، تکیه کلامی است که بعضی به آن عادت کرده‌اند، و مرتب میگویند، <em>آره و اللَّه</em> ، <em>نه و اللَّه</em> . </p> <h3> <span class="title" rel="2_225"><span class="phrase">معنای <em rel="fa_2_225_11-11" data-sentence="6:28">کسب</em> و فرق آن با <em rel="fa_2_225_11-11" data-sentence="73:0">اکتساب</em></span> </span> </h3> <p> و <span class="phrase">کلمه <em rel="fa_2_225_11-11" data-sentence="5:443">کسب</em> به معنای جلب منفعت به وسیله سعی و عمل است، با صنعت و یا حرفه و یا زراعت و امثال آن، و این کلمه در اصل به معنای به دست آوردن چیزهایی است که حوائج مادی زندگی را برآورد، ولی بعدها به عنوان استعاره در مورد تمامی دست‌آوردهای انسان استعمال شد، چه دست‌آوردهای خیر و چه شر، مانند کسب مدح و ثنا، و کسب افتخار، و کسب یاد خیر و نام نیک از راه حسن خلق و خدمت به مردم، و مانند کسب فضائل اخلاقی و کسب علم نافع، و کسب فضیلت از راه اعمالی که مناسب با آن است.</span> </p> <p>و مانند کسب ملامت و مذمت، و کسب لعنت و طعنه، و کسب گناهان و آثار زشت<code class="page" rel="2,335"/> گناه، و امثال آن از راه اعمالی که چنین آثاری دارد، در نتیجه استعمال زیاد در این موارد همه این موارد معنای کلمه کسب و اکتساب شده است. </p> <p>بعضی گفته‌اند: فرق میان کسب و اکتساب این است که، اکتساب به معنای جلب منفعت برای خویش است، و کسب اعم است، هم شامل کسب منفعت برای خویش می‌شود، و هم شامل کسب و جلب منفعت برای دیگران، پس کسب برده برای مولایش، و کسب ولی برای عبدش کسب هست، ولی اکتساب نیست و همچنین کسبهای دیگری از این قبیل، و به هر حال کاسب و مکتسب خود انسان است نه دیگری. </p> <h3>گفتاری پیرامون معنای قلب در قرآن کریم</h3> <p> آیه مورد بحث از شواهدی است که دلالت می‌کند بر اینکه مراد از قلب خود آدمی یعنی خویشتن او و نفس و روح او است، برای اینکه هر چند طبق اعتقاد بسیاری از عوام ممکن است تعقل و تفکر و حب و بغض و خوف و امثال اینها را به قلب نسبت داد، به این پندار که در خلقت آدمی، این عضو است که مسئول درک است، هم چنان که طبق همین پندار، شنیدن را به گوش، و دیدن را به چشم، و چشیدن را به زبان، نسبت میدهیم، و لیکن مدرک واقعی خود انسان است،  و این اعضاء، آلت و ابزار درک هستند چون درک خود یکی از مصادیق کسب و اکتساب است، که جز به خود انسان نسبت داده نمی‌شود. </p> <p>نظیر آیه مورد بحث در شهادت به این حقیقت آیه‌ <span class="aya" rel="2_283" data-words="31-33">فإنه آثم قلبه</span><span class="footnote" rel="1" title="برای اینکه قلب و دل او گناه بود سوره بقره، آیه ۲۸۳&quot;">*</span> و آیه شریفه: <span class="aya" rel="50_33" data-words="5-8">و جاء بقلب منیب</span>.<span class="footnote" rel="2" title="در صورتی که با دلی و قلبی خاشع به درگاه او باز آمد سوره ق، آیه ۳۳&quot;">*</span> حال ببینیم چه عاملی باعث شده که ادراکات انسانی را به قلب نسبت می‌دهند؟ ظاهرا منشا آن، این بوده که انسان وقتی وضع خود و سایر انواع حیوانات را بررسی کرده و مشاهده نموده که بسیار اتفاق می‌افتد که یک حیوان در اثر بیهوشی و غش و امثال آن شعور و ادراکش از کار می‌افتد، ولی ضربان قلب و نبضش هنوز زنده است، در صورتی که اگر قلبش از کار بیفتد دیگر حیاتی برایش باقی نمی‌ماند. </p> <p>از تکرار این تجربه یقین کرد که مبدأ حیات در آدمی، قلب آدمی است، به این معنا     <code class="page" rel="2,336"/> که، روحی را که معتقد است در هر جانداری هست نخست به قلب جاندار متعلق شده، هر چند که از قلب به تمامی اعضای زنده نیز سرایت کرده، و نیز یقین کرد، که آثار و خواص روحی و روانی چون احساسات وجدانی یعنی شعور و اراده و حب و بغض و رجاء و خوف و امثال اینها، همه مربوط به قلب است، به همین عنایت که قلب اولین عضوی است که روح بدان متعلق شده است. </p> <p>و این باعث نمیشود که ما هر یک از اعضا را مبدأ فعل مخصوص به خودش ندانیم، چون هیچ منافاتی بین این و آن نیست، در عین اینکه قلب را مبدأ حیات می‌دانیم، دماغ را هم مبدأ فکر، و چشم را وسیله دیدن، و گوش را ابزار شنیدن، و شش را آلت تنفس، و هر عضو دیگر را منشا عمل خاص به خودش می‌دانیم، چون همه اعضا و حتی خود قلب به منزله آلت و ابزاری است برای انجام کاری که به وساطت آن آلت محتاج است. </p> <p>و چه بسا که تجربه‌های مکرر علمی هم این نظریه را تایید کند، چون بارها این آزمایش را در مرغان انجام داده‌اند که در یک عمل جراحی دماغ مغز سر مرغ را بیرون آورده‌اند، و دیده‌اند که حیوان هم چنان زنده است لیکن، هیچگونه درک و شعور و تشخیصی ندارد،  حتی نمی‌فهمد که گرسنه و یا تشنه است، و نمیداند که آب رفع تشنگی و دانه رفع گرسنگی می‌کند، و اینکه این دانه و آن سنگ‌ریزه است، و چون مواد غذایی به او نمی‌رسد قلبش از ضربان می‌ایستد و می‌میرد و همچنین چه بسا بتوان این نظریه را از این راه تایید کرد که تا کنون بحثهای علمی طبیعی نتوانسته و موفق نشده مرکزی را در بدن کشف کند که تمامی دستوراتی که در بدن به وسیله اعضا انجام می‌شود از آن مرکز صادر بشود، و اعضای مختلف بدن همه مطیع فرمان آن باشند، ولی وجود چنین مصدر و مرکزی برایش مسلم شده است، زیرا می‌بینید که اعضای مختلف بدن با اینکه بسیار زیاد و بسیار مختلف است، هم خودشان اختلاف دارند و ساختمانشان متفاوت است، و هم اثر و کارشان و عملکردشان مختلف است، در عین حال همه در تحت یک لوا، و مطیع یک مرکز فرماندهی، و دارای وحدتی حقیقی هستند. </p> <p>و نباید گمان کرد که اگر بشر نتوانسته به وجود چنین مرکز فرماندهی‌ای پی‌ببرد، برای این بوده که از اهمیت و حساسیت دماغ و ادراکات آن غافل بوده است،  و تمدن امروز تا حدی به اسرار آن پی برده، در نتیجه نمی‌تواند مرکز احساسات وجدانی از قبیل شعور و اراده و حب و بغض و خوف و رجا و امثال آن را قلب بداند. </p> <p>زیرا بشر همانطور که به اهمیت قلب پی برده بود، به اهمیت سر، که جایگاه دماغ<code class="page" rel="2,337"/> است نیز پی‌برده بود، به شهادت اینکه می‌بینیم از قدیم‌ترین زمانها امت‌های مختلف و با زبانهای مختلف مبدأ حکم‌و امر و دستورات جامعه را رأس و رئیس نامیده، و لغت‌های مختلفی از آن منشعب کرده است، نظیر رأس، و رئیس و رئاسه، و رأس الخیط،  سر نخ و رأس المدة سر رسید، و رأس المسافة، و رأس الکلام، و رأس الجبل سر کوه، و همچنین سر جانداران و چهار پایان را رأس خوانده، و نوک شمشیر را رأس السیف نامیده است،  پس بشر از همان دیرباز به اهمیت دماغ پی برده بود، و لیکن به خاطر همان شواهدی که گفتیم، نمی توانست بپذیرد که دماغ مرکز فرماندهی بدن باشد. </p> <p>و ظاهرا همین مسئله باعث شد که ادراک و شعور و هر چه که بویی از شعور در آن باشد، از قبیل: حب و بغض و رجاء و خوف و قصد و حسد و عفت و شجاعت و جرأت و امثال آن را به قلب نسبت دهند، و منظورشان از قلب، همان روحی است که به بدن وابسته است، و یا به وسیله قلب، در بدن جریان می‌یابد، و لذا ادراکات نامبرده را، هم به قلب نسبت می‌دهند، و هم به روح، و هم به نفس، گاهی می‌گویند: فلانی را دوست دارم، و گاهی می‌گویند روحم او را دوست می‌دارد، و نیز می‌گویند قلبم او را دوست می‌دارد، و گاهی هم می‌گویند نفسم او را دوست می‌دارد، آن گاه این مجاز گویی آن قدر ادامه می‌یابد که لفظ قلب را بر <em>نفس</em> اطلاق می‌کنند، هم چنان که بسیار اتفاق افتاده که از این هم تجاوز نموده کلمه  <em>صدر</em> را بر قلب اطلاق می‌کنند چون قلب در سینه قرار دارد انحاء ادراکات و افعال و صفات روحی را به سینه نسبت می‌دهند. </p> <p>و در قرآن کریم از این قسم نسبت‌ها در موارد بسیاری آمده، از آن جمله فرموده: <span class="aya" rel="6_125" data-words="6-8">یشرح صدره للإسلام</span><span class="footnote" rel="1" title="سینه‌اش را برای پذیرفتن معارف اسلام فراخ کرده و می‌گشاید سوره انعام، آیه ۱۲۵&quot;">*</span> و نیز فرموده: <span class="aya" rel="15_97" data-words="4-6">أنک یضیق صدرک</span><span class="footnote" rel="2" title="سینه‌ات تنگی می‌کند سوره حجر، آیه ۹۷&quot;">*</span> و نیز فرموده: <span class="aya" rel="33_10" data-words="13-16">و بلغت القلوب الحناجر</span><span class="footnote" rel="3" title="دلها جانها به گلوگاه رسید سوره احزاب، آیه ۱۰&quot;">*</span> که در این آیه هم رسیدن دلها به گلوگاه کنایه است از تنگی سینه و نیز فرموده: <span class="aya" rel="3_119" data-words="28-32">إن الله علیم بذات الصدور</span><span class="footnote" rel="4" title="خداوند به آنچه که از سینه‌ها می‌گذرد، دانا است سوره مائده، آیه ۸&quot;">*</span> و بعید نیست که اینگونه موارد در کلام خدای تعالی اشاره باشد به تحقیق این نظریه، چیزی که هست متاسفانه تا کنون این نظریه آن طور که باید و شاید روشن نشده است. </p> <p>شیخ ابو علی ابن سینا، در این مسئله که مرکز ادراکات و صفات نفسانی در ساختمان         <code class="page" rel="2,338"/> بدن انسانی چیست؟ این احتمال را ترجیح داده است که همان قلب باشد، به این معنا که قلب مرکز همه ادراکات و شعور باشد و دماغ تنها جنبه ابزار را داشته باشد،  همانطور که چشم آلت بینایی و گوش آلت شنوایی است ولی آن عضوی که می‌بیند و می‌شنود قلب است، پس همه ادراکات از قلب است و دماغ واسطه درک است. </p> <h3> <span class="title" rel="2_224 2_225 2_226 2_227">اشاره به کراهت سوگندهای لغو و بیهوده</span> </h3> <p> <span class="phrase">در اینجا به تفسیر آیه مورد بحث برگشته و می‌گوئیم: جمله‌ <span class="aya" rel="2_225" data-words="7-12">و لکن یؤاخذکم بما کسبت قلوبکم</span> خالی از مجاز عقلی نیست، برای اینکه ظاهر کلمه <em rel="fa_2_225_8-8" data-sentence="186:1971">لکن</em> که اعراض از مؤاخذه در بعضی از اقسام سوگند یعنی از سوگند به لغو به بعضی دیگر است، این است که خود آن بعض دیگر را ذکر کند و نکرده، بلکه اثر شکستن آن سوگند را که همان <em>اثم</em>  گناه باشد ذکر نمود، و این خود مجاز عقلی و اعراض در اعراض است و اشاره است به اینکه خدای سبحان تنها با قلب انسانها کار دارد، هم چنان که در جای دیگر فرمود: <span class="aya" rel="2_284" data-words="9-19">و إن تبدوا ما فی أنفسکم أو تخفوه یحاسبکم به الله</span><span class="footnote" rel="1" title="خداوند حساب شما را تنها با آنچه که در دلهایتان هست، می‌رسد چه آن را اظهار کنید و چه نکنید سوره بقره، آیه ۲۸۴&quot;">*</span> و نیز فرموده: <span class="aya" rel="22_37" data-words="8-12">و لکن یناله التقوی منکم</span>.<span class="footnote" rel="2" title="خداوند منظوری از قربانی شما ندارد، آنچه مورد نظر اوست تقوای دلهای شما است سوره حج، آیه ۳۷&quot;">*</span> و در جمله: <span class="aya" rel="2_225" data-words="13-16">و الله غفور حلیم</span> اشاره‌ای است به اینکه قسم اول سوگند هم که همان سوگندهای لغو بود، کراهت داردو سزاوار نیست از مؤمن سر بزند هم چنان که در جای دیگر نیز از مطلق <em rel="fa_2_225_4-4" data-sentence="1290:911">لغو</em> نهی کرده و فرموده‌ <span class="aya" rel="23_1-3" data-words="1-14">قد أفلح المؤمنون، الذین هم فی صلاتهم خاشعون، و الذین هم عن اللغو معرضون</span>.<span class="footnote" rel="3" title="بطور یقین مؤمنان رستگارند، همانهایی که در نمازشان خاضع و خاشع هستند و آنها که از لغو دوری می‌جویند سوره مؤمنون، آیه ۱-۲-۳&quot;">*</span> <code class="aya" rel="2_226"/><code class="aya" rel="2_227"/> <span class="aya" rel="2_226" data-words="1-4">للذین یؤلون من نسائهم</span>... <em> کلمه</em> یؤلون مضارع از مصدر ایلاء باب افعال است، که ثلاثی آن، یعنی ماده اصلیش <em>الیه</em> است که به معنای سوگند است، چیزی که هست در زبان شرع بیشتر در یک قسم سوگند استعمال می‌شود، و آن این است که شوهری از در خشم و به منظور ضرر رساندن به همسرش سوگند بخورد که دیگر نزد او نرود، و منظور از ایلاء در آیه نیز همین سوگند است، و کلمه <em rel="fa_2_226_5-5" data-sentence="2154:90">تربص</em> به معنای انتظار، و کلمه <em>فی‌ء</em> که مصدر فعل <em rel="fa_2_226_9-9" data-sentence="2261:25">فاؤوا</em> است به معنای برگشتن است.</span> </p> <p>       <code class="page" rel="2,339"/> و <span class="phrase">ظاهرا متعدی کردن کلمه <em rel="fa_2_226_2-2" data-sentence="22:844">یؤلون</em> با حرف <em>من</em> به خاطر این بوده است که کلمه نامبرده علاوه بر معنای خودش متضمن و در بر دارنده معنایی چون <em>دوری گزیدن</em> و مانند آن است، پس خود این کلمه می‌فهماند که منظور از سوگند این است که از مباشرت با زنان دوری کنند، و این هم که در آیه شریفه تربص را محدود به چهار ماه کرده است اشعاری به این دوری دارد، چون حد چهار ماه همان حدی است که شارع و قانونگذار اسلام برای ترک مباشرت با همسران معین کرده، و فرموده که بیش از آن نمی‌توانند مباشرت را ترک کنند، و از همین اشارات فهمیده می‌شود که مراد از عزم بر طلاق عزم به خود طلاق است، نه صرف تصمیم بر آن، هم چنان که دنباله آیه نیز که می‌فرماید: <span class="aya" rel="2_227" data-words="5-8">فإن الله سمیع علیم</span><span class="footnote" rel="1" title="چون که خداوند شنوا و دانا است">*</span> به این معنا اشعار دارد، برای اینکه شنوایی به اطلاقی که واقع شده ارتباط دارد، نه با تصمیم قلبی بر آن.</span> </p> <p>و اینکه فرمود: <span class="aya" rel="2_226" data-words="10-13">فإن الله غفور رحیم</span> دلالت دارد بر اینکه شکستن <em>سوگند ایلاء</em> و برگشتن به سوی همسر گناه ندارد، و اگر شرع برای شکستن آن کفاره‌ای معین کرده دلالت ندارد بر اینکه شکستن آن گناه است هم چنان که جمله مورد بحث دلالت ندارد بر اینکه می‌شود آن کفاره را ترک کرد، چون کفاره مغفرت پذیر و بخشیدنی نیست، و کفاره شکستن سوگند در آیه زیر آمده، که می‌فرماید: <span class="aya" rel="5_89" data-words="1-16">لا یؤاخذکم الله باللغو فی أیمانکم و لکن یؤاخذکم بما عقدتم الأیمان فکفارته إطعام عشرة مساکین</span><span class="footnote" rel="2" title="و خداوند شما رای به خاطر سوگندهای لغوتان مؤاخذه نمی‌کند ولی به آن سوگندهایی که با آن پیمان‌های خود محکم می‌کنید و سپس می‌شکنید، مؤاخذه می‌کند، که کفاره شکستن آن، سیر کردن ده مسکین است سوره مائده، آیه ۹۲&quot;">*</span>. </p> <p>بنا بر این معنای آیه این است که، هر کس سوگند بخورد که دیگر به همسرش نزدیک نشود، حاکم شرع چهار ماه صبر می‌کند، اگر برگشت و حق همسرش را ادا کرد، یعنی با او هم بستری نمود، و کفاره شکستن قسم خود را داد، که او را عقاب نمی‌کند، و اگر تصمیم گرفت طلاقش دهد و طلاقش داد که باز عقابی ندارد چون طلاق هم گریزگاه دیگری است از عقاب، و خدای شنوای دانا است. </p> <h3>بحث روایتی‌ <span class="title" rel="2_224 2_225 2_226 2_227"> شامل روایاتی راجع به قسم خوردن و ایلاء </span> </h3> <p> در تفسیر عیاشی از امام صادق ع روایتی آورده که در ذیل آیه     <code class="page" rel="2,340"/> <span class="aya" rel="2_224" data-words="1-6">و لا تجعلوا الله عرضة لأیمانکم</span>... ، فرمود: منظور، گفتن <em>نه بخدا</em> و <em>آری بخدا</em> است.<span class="footnote" rel="1" title="تفسیر عیاشی ج ۱ ص ۱۱۱">*</span> و نیز در همان کتاب از امام باقر و امام صادق ع در تفسیر همان آیه روایت آورده که فرمودند: منظور این است که کسی مثلا سوگند بخورد که دیگر با برادرش هم صحبت و هم کلام نشود، و یا کار دیگری نظیر سخن گفتن انجام ندهد و یا سوگند بخورد که دیگر با مادرش سخن نگوید. </p> <p>و در کافی از امام صادق ع روایت آورده که در تفسیر آیه نامبرده فرموده: اگر تو را خواستند تا میان دو نفر اصلاح دهی نگو که من قبلا سوگند خورده‌ام که چنین کاری نکنم.<span class="footnote" rel="2" title="کتاب اصول کافی، ج ۲ ص ۲۱۰">*</span> مؤلف: روایت اولی همانطور که ملاحظه کردید آیه را به یکی از دو معنا تفسیر کرده، و دومی و سومی به معنای دوم معنا کرده، و قریب به دو روایت اخیر روایتی است که باز در تفسیر عیاشی از امام باقر و امام صادق ع آمده، که فرمودند: آیه شریفه، در باره مردی است که بین دو نفر اصلاح می‌کند، و در بین، گرفتار پاره‌ای از گناهان از دروغ و غیبت و امثال آن می‌شود، و از این بابت ناراحت می‌گردد آیه شریفه می‌فرماید خدا او را می‌آمرزد.<span class="footnote" rel="3" title="تفسیر عیاشی، ج ۱ ص ۱۱۲">*</span> پس چنین کسی هم از مصادیق عامل به آیه است. </p> <p>و در کتاب اصول کافی از مسعدة از امام صادق ع روایت کرده که در تفسیر آیه شریفه: <span class="aya" rel="2_225" data-words="1-6">لا یؤاخذکم الله باللغو فی أیمانکم</span>... <em>، فرمود: </em> سوگند لغو این است که کسی بگوید: <em>نه بخدا</em> و <em>بله بخدا</em> بدون اینکه بخواهد عهدی ببندد، و یا پیمانی محکم کند.<span class="footnote" rel="4" title="کتاب کافی، ج ۷ ص ۴۴۳">*</span> مؤلف: و این معنا در کافی بدون ذکر سند نیز از آن جناب روایت شده، و در تفسیر مجمع البیان نیز از امام باقر و امام صادق ع آمده است.<span class="footnote" rel="5" title="تفسیر مجمع البیان، ج ۲ ص ۲۳۷">*</span> و نیز در کتاب اصول کافی از امام باقر و امام صادق ع روایت آورده که فرمودند: اگر مردی سوگند بخورد که دیگر با همسرش نزدیکی نکند، زن نمی‌تواند تا چهار ماه اعتراضی بکند، و در این مدت هیچ حقی ندارد، شوهر هم در خودداری از زنش گناهی نکرده تا           <code class="page" rel="2,341"/> مدت چهار ماه بسر آید، اگر در خلال این مدت با او هم بستر شد که شده است و اگر نشد و زن نیز سکوت کرد و راضی بود و شکایتی نکرد باز هم هیچ حرفی نیست، و مرد در حلیت و وسعت است، و اما اگر بعد از تمام شدن چهار ماه، زن شکایت کرد، حاکم شرع به شوهرش اخطار می کند که: یا از سوگندش برگردد، و با همسرش تماس برقرار کند، و یا طلاقش دهد، حال اگر عزم بر طلاق داشتند باید مرد از او کناره‌گیری کند، تا زن یک حیض ببیند، و از آن پاک شود و آن گاه شوهر او را طلاق دهد، و بعد از طلاق هم تا مدت سه حیض، خود او سزاوارتر از دیگران به همسر خویش است، و در این مدت می‌تواند رجوع کند، و این همان ایلایی است که خدای تعالی در کتابش نازل کرده، و رسول خدا ص آن را سنت خویش قرار داده، و بر طبق آن عمل کرده است.<span class="footnote" rel="1" title="کتاب کافی، ج ۶ ص ۱۳۱">*</span> و نیز در همان کتاب از امام صادق ع آمده که در ضمن حدیثی فرمود: ایلاء عبارت از این است که مردی به همسرش بگوید: و اللَّه دیگر با تو جماع چنین و چنانی نمی‌کنم <em>، و یا بگوید</em> و اللَّه تو را به خشم می‌آورم و در این مقام نیز بر آید...<span class="footnote" rel="2" title="کتاب کافی، ج ۶، ص ۱۳۱">*</span> مؤلف: و در خصوصیات ایلاء و مسائل مربوط به آن بین شیعه و سنی اختلاف‌هایی وجود دارد و چون بحث فقهی است باید به آنجا مراجعه کرد. </p> 
