<h3 class="ayas">سوره غافر آیه‌های ۷۹ تا ۸۵</h3><code class="section" rel="40_79-85"/><h3>ترجمه آیات</h3> <p> <span class="trans" rel="40_79">خدا همان کسی است که چارپایان را برایتان خلق کرد تا بر بعضی از آنها سوار شده و از بعضی دیگر آنها بخورید.  «۷۹» </span><span class="trans" rel="40_80">و در آنها منافع بسیار هست. و اینکه با سوار شدن و بار کردن بنه خود بر آنها به مقاصدی که دارید برسید و بر آنها و بر کشتی‌ها حمل شوید.  «۸۰» </span><span class="trans" rel="40_81">و او همواره آیات خود را به شما نشان می‌دهد، کدام یک از آیات او را می‌توانید انکار کنید. <code class="page" rel="17,537"/> «۸۱» </span><span class="trans" rel="40_82"> آیا این مردم در زمین هیچ سیر نکردند تا ببینند عاقبت آنها که قبل از ایشان بودند چه شد؟ با اینکه عددشان بیش از اینها و نیرویشان قوی‌تر از اینها بود و آثار بیشتری در زمین داشتند و عملکردشان هیچ سودی به حالشان نکرد.  «۸۲» </span><span class="trans" rel="40_83">آنها نیز هر وقت رسولانشان معجزات روشن می‌آوردند گوششان بدهکار نبود خشنود و سرگرم دانش خود بودند و در نتیجه اثر استهزایشان گریبانشان را گرفت.  «۸۳» </span><span class="trans" rel="40_84">پس همین که عذاب ما را بدیدند گفتند ما تنها به خدا ایمان آورده و به آنچه شریک خدا می‌پنداشتیم کفر می‌ورزیم.  «۸۴» </span><span class="trans" rel="40_85">ولی ایمانشان بعد از دیدن عذاب ما هرگز سودی به حالشان نداشت این خود سنتی است از خدا که همواره در بندگانش جریان دارد در اینجاست که کافران زیانکار می‌شوند.  «۸۵» </span></p>         <h3>بیان آیات</h3> <p> در این آیات برای چندمین بار به ذکر پاره‌ای از آیات و ادله توحید برگشت نموده مردم را به عبرت‌گیری از حال امت‌های گذشته، که هلاک شده‌اند و از سنتی که در بین آنها جاری ساخته، ارجاع می‌دهد. و آن سنت این است که نخست در بین هر امتی رسولی مبعوث می‌کند و سپس بین آن رسول و امتش قضاء می‌راند و آن قضاء بالآخره به خسران کفار از آنان منجر می‌شود و در اینجا سوره خاتمه می‌یابد. </p> <p> <span class="aya" rel="40_79" data-words="1-10">الله الذی جعل لکم الأنعام لترکبوا منها و منها تأکلون</span> خدای سبحان از بین همه چیزهایی که آدمیان در زندگی از آن منتفع می‌شوند، و تدبیر امر انسانها بدانها بستگی دارد، چارپایان را نام می‌برد که مراد از آن شتر و گاو و گوسفند است، هر چند که بعضی<span class="footnote" rel="1" title="روح المعانی، ج ۲۴، ص ۸۹">*</span> گفته‌اند: مراد از آن در اینجا تنها شتر است. </p> <p> <span class="aya" rel="40_79" data-words="3-10">جعل لکم الأنعام لترکبوا منها و منها تأکلون</span> <span class="phrase">- <em rel="fa_40_79_3-3" data-sentence="2:45">جعل</em> در اینجا به معنای آفریدن و یا مسخر کردن است.</span> و لام در جمله <em>لترکبوا</em> لام غرض است. و حرف <em>من</em> برای تبعیض است. و معنای آیه این است که: خدای سبحان برای خاطر شما چارپایان را بیافرید،  (و چارپایان را برای شما مسخر کرد). غرض از این خلقت و یا تسخیر این است که شما بر بعضی از آنها مانند یک قسم از شتران سوار شوید و از شیر بعضی دیگر مانند قسمی از شتر و گاو و گوسفند بخورید. </p> <p>   <code class="page" rel="17,538"/><code class="aya" rel="40_80"/> <span class="aya" rel="40_80" data-words="1-4">و لکم فیها منافع...</span> یعنی برای شما در آنها منافعی است، مانند: شیر، پشم، کرک، مو، پوست، و سایر منافعشان. </p> <p> <span class="aya" rel="40_80" data-words="5-10">و لتبلغوا علیها حاجة فی صدورکم</span> -یعنی و غرض دیگر از خلقت آنها این است که بر پشت آنها سوار شوید و به مقاصد و حاجتهایی که در سینه دارید برسید. </p> <p> <span class="aya" rel="40_80" data-words="11-16">و علیها و علی الفلک تحملون</span> -این جمله کنایه است از وسیله پیمودن بیابانها و دریاها که بیابانها را با شتران می‌پیمایند و دریاها را با کشتی. </p> <p><code class="aya" rel="40_81"/> <span class="aya" rel="40_81" data-words="1-7">و یریکم آیاته فأی آیات الله تنکرون</span> معنای نشان دادن خدا آیات خود را، در تفسیر اوائل این سوره گذشت. و گویا جمله <span class="aya" rel="40_81" data-words="1-3">و یریکم آیاته</span> منظور اصلی نیست تا مستلزم تکرار باشد، بلکه منظور زمینه‌چینی بوده برای توبیخ کفار، که می‌فرماید: <span class="aya" rel="40_81" data-words="4-7">فأی آیات الله تنکرون</span> -کدام یک از آیات خدا را انکار می‌کنید یعنی کدام یک از این آیات را که خدا به شما نشان داده و به چشم خود می‌بینید و بیان ما را در باره آن می‌شنوید، انکار می‌کنید؟ انکاری که بهانه باشد برای اعراض از توحید خدا. </p> <p><code class="aya" rel="40_82"/> <span class="aya" rel="40_82" data-words="1-6">أ فلم یسیروا فی الأرض فینظروا...</span> این آیه شریفه مشرکین را ملامت می‌کند و آنان را به سرگذشت امت‌های سابق و سنت قضای الهی که در آن امت‌ها جریان داشت توجه می‌دهد. و نظیر این آیه در اوائل سوره نیز گذشت و گویا غرض از آن در آنجا این بوده که برای آنها روشن سازد که خدا هر یک از آن امت‌ها را به گناهانشان بگرفت، چون هر وقت پیغمبرشان با معجزات به سویشان آمدند، کفر ورزیدند و به همین جهت در آنجا دنبال آیه فرمود: <span class="aya" rel="40_21" data-words="24-26">فأخذهم الله بذنوبهم</span> -خدا ایشان را به گناهانشان بگرفت ولی در اینجا غرض این بوده که برای مشرکین روشن کند که آنچه در زندگی به دست می‌آورند، بی‌نیازشان نمی‌کند و از عذاب خدا جلوگیری نمی‌نماید، نه آن خوشحالی‌ها که از دانش خود دارند و نه توبه‌شان و ندامتشان از آنچه که کرده‌اند. </p> <p>و اگر در ابتدای آیه مورد بحث <em>فاء</em> تفریع آورد، برای این است که آیه را بر جمله آخر آیه قبلی که می‌فرمود: <span class="aya" rel="40_81" data-words="4-7">فأی آیات الله تنکرون</span> تفریع کرده باشد، یعنی این را فرع و نتیجه آن قرار داده باشد. و اگر از خطاب در جمله قبلی (تنکرون) به غیبت (ا فلم یسیروا) التفات کرد، برای این است که بفهماند مردمی که از آیات او رو بگردانند و آن را انکار کنند، قابل آن نیستند که مورد خطاب ما واقع شوند، لذا گویا از آنان رویگردانید و متوجه<code class="page" rel="17,539"/>رسول خدا (ص) گردید. و گویا فرموده: وقتی آیات خدای تعالی ظاهر و روشن است، دیگر قابل انکار نیست، و از جمله آنها یکی آن آیاتی است که در آثار گذشتگان هست و به زبان بی‌زبانی از هلاکت صاحبانش خبر می‌دهد، و این مردم آن آثار را دیده‌اند، ولی در آن به نظر عبرت نمی‌نگرند تا بفهمند گذشتگان با اینکه قویتر از ایشان بودند، هم از نظر مقدار و هم از جهت کیفیت، مع ذلک قدرتشان و فرحی که از علم و قدرت خود داشتند، سودی به حالشان نداد. </p> <p><code class="aya" rel="40_83"/> <span class="aya" rel="40_83" data-words="1-9">فلما جاءتهم رسلهم بالبینات فرحوا بما عندهم من العلم...</span> ضمیرهای هفتگانه جمع که در این آیه است، همه به اقوام قبل از مشرکین معاصر رسول خدا برمی‌گردد. <span class="phrase">مراد از جمله <span class="aya" rel="40_83" data-words="6-9">بما عندهم من العلم</span> اطلاعاتی است که از زینت زندگی دنیا و فنون تدبیری است که برای به دست آوردن آن داشتند، و خدای سبحان این فنون تدبیر را <em rel="fa_40_83_9-9" data-sentence="202:629">علم</em> نامیده، تا بفهماند غیر از آن علمی نداشتند، هم چنان که در جای دیگر فرموده: <span class="aya" rel="30_7" data-words="1-11">یعلمون ظاهرا من الحیاة الدنیا و هم عن الآخرة هم غافلون</span><span class="footnote" rel="1" title="تنها ظاهری از زندگی دنیا را می‌دانند و اما از آخرت غافلند سوره روم، آیه ۷">*</span> و نیز فرموده: <span class="aya" rel="53_29-30" data-words="1-16">فأعرض عن من تولی عن ذکرنا و لم یرد إلا الحیاة الدنیا، ذلک مبلغهم من العلم</span><span class="footnote" rel="2" title="پس دیگر به اینان مپرداز که از ذکر ما رویگردانده‌اند و به جز زندگی دنیا نمی‌خواهند، چون علمشان همین مقدار است سوره نجم، آیه ۲۹ و ۳۰">*</span>.</span> </p> <p>و مراد از فرحشان از علمی که دارند، غرور و خودپسندی ناشی از زرنگی و علم ظاهری است که در اداره زندگی خود دارند. و خودباختگی در مقابل این اطلاعات و زرنگی‌ها، باعث شد که از معارف حقیقی که به وسیله رسولان خدا عرضه می‌شود، اعراض کنند و آن را چیزی به حساب نیاورند و مسخره کنند و به همین جهت دنبال جمله‌ <span class="aya" rel="40_83" data-words="5-9">فرحوا بما عندهم من العلم</span> فرمود: <span class="aya" rel="40_83" data-words="10-16">و حاق بهم ما کانوا به یستهزؤن</span>. </p> <h3> <span class="title" rel="40_83">معنای جمله‌ <span class="aya" rel="40_83" data-words="5-9">فرحوا بما عندهم من العلم</span> که عکس العمل کفار بر خوردار از علوم مادی را در مقابل دعوت پیامبران الهی حکایت می کند</span> </h3> <p> و در معنای جمله‌ <span class="aya" rel="40_83" data-words="5-9">فرحوا بما عندهم من العلم</span> اقوال دیگری نیز هست: یکی<span class="footnote" rel="3" title="روح المعانی، ج ۲۴، ص ۹۱">*</span> اینکه: مراد از <span class="aya" rel="40_83" data-words="6-9">بما عندهم من العلم</span> عقاید فاسد و آرای باطلی است که داشتند و آن را از نادانی علم نامیدند، و به همان عقاید و آرای باطل خوشحالی می‌کردند و بدین جهت علم انبیا را تحقیر می‌نمودند. ولی خواننده عزیز خودش متوجه است، که این مفسر تصویری برای آیه کرده که هیچ دلیلی بر آن دلالت نمی‌کند. </p> <p>یکی<span class="footnote" rel="4" title="روح المعانی، ج ۲۴، ص ۹۱">*</span> دیگر اینکه: مراد از علم، علوم فلسفه یونان و دهری مسلکان است که دارندگان       <code class="page" rel="17,540"/> این علوم وقتی وحی آسمانی و معارف نبوی را می‌شنیدند، اظهار بی‌اعتنایی می‌کردند و به علم خود می‌بالیدند. این تفسیر هم مانند تفسیر قبلی است، به اضافه اینکه‌با احدی از امت‌های گذشته که قرآن کریم در این آیات سرگذشتشان را بیان می‌کند تطبیق نمی‌کند، چون نه امت نوح از فلاسفه یونان و دهری مسلک بودند و نه قوم عاد، نه قوم ثمود و نه قوم ابراهیم، و لوط و شعیب و سایرین. </p> <p><span class="phrase">یکی<span class="footnote" rel="1" title="روح المعانی، ج ۲۴، ص ۹۱">*</span> دیگر اینکه: اصل معنای آیه این است که: وقتی رسول هر امتی با بینات می‌آمد، از آمدن علم انبیا خوشحال نمی‌شدند، چیزی که هست به جای این عبارت فرموده:  از جهلی که خود داشتند خوشحالی می‌کردند ، و سپس از باب طعنه و تعریض به جای کلمه <em>جهل</em> ، <em rel="fa_40_83_9-9" data-sentence="315:97">علم</em> را آورد و فرمود: <span class="aya" rel="40_83" data-words="5-9">فرحوا بما عندهم من العلم</span>.</span> و این تفسیر علاوه بر اینکه روبراه نیست و از فهم دور است، اشکال وجه اول هم بر آن وارد است. </p> <p><span class="phrase">یکی<span class="footnote" rel="2" title="روح المعانی، ج ۲۴، ص ۹۱">*</span> دیگر اینکه: ضمیر در <em>فرحوا</em> به کفار و ضمیر در <em rel="fa_40_83_7-7" data-sentence="128:122">عندهم</em> به رسولان بر می‌گردد و معنای آن این است که: کفار به علمی که نزد انبیا بود، خوشحالی می‌کردند، یعنی خنده و مسخره می‌نمودند.</span> اشکال این وجه این است که لازمه آن مختل شدن ضمیرهایی است که همه در یک سیاق قرار دارند، مثل اینکه عبارت عوام به علمی که داشتند خوشحالی می‌کردند را معنا کنیم به اینکه عوام به علمی که علما داشتند به عنوان مسخرگی خوشحالی می‌کردند . علاوه بر این خنده و مسخرگی کردن خودش واژه مخصوص دارد، و معنا ندارد واژه <em>فرح-خوشحالی</em> را در آن به کار بگیرد، و به فرضی هم به خاطر جهاتی استعمال کنند، باید قرینه‌ای در کلام بیاورند و در آیه چنین قرینه‌ای نیست. </p> <p><span class="phrase">یکی<span class="footnote" rel="3" title="روح المعانی، ج ۲۴، ص ۹۱">*</span> دیگر این است که: دو ضمیر در <em>فرحوا</em> و در <em rel="fa_40_83_7-7" data-sentence="123:286">عندهم</em> به رسل برمی‌گردد و معنای آیه این است که: رسولان وقتی به سر وقت قوم خود آمدند و دیدند که چقدر جاهلند و تا چه حدی بر کفر وجود خود پافشاری دارند و نیز از همین جا فهمیدند که چه عاقبت بدی در پی دارند، شکر خدا را کردند که مثل ایشان نیستند و به علمی که خود داشتند آنهم علم به حق خوشحال گشتند.</span> </p> <p>اشکال این وجه آن است که سیاق آیات بهترین شاهد است بر اینکه این آیه در مقام بیان حال کفار است، نه حال انبیا و می‌خواهد بفرماید: کفار بعد از آنکه انبیا به سراغشان می‌رفتند، چه عکس العملی از خود نشان می‌دادند و چگونه در اثر نپذیرفتن دعوت انبیا   <code class="page" rel="17,541"/> کارشان به نزول عذاب کشیده شد و بعد از آمدن عذاب دیگر ایمان سودی برایشان نداشت. </p> <p>این سیاق چه ربطی دارد به اینکه انبیا در مقایسه وضع خود با وضع مردم خوشحال می‌شدند از اینکه علوم حقه‌ای دارند. علاوه بر این لازمه این وجه نیز این است که مرجع ضمیرهای یک سیاق، مختلف شود. </p> <p><code class="aya" rel="40_84"/> <span class="aya" rel="40_84" data-words="1-13">فلما رأوا بأسنا قالوا آمنا بالله وحده و کفرنا بما کنا به مشرکین</span> <em> کلمه</em> باس به معنای شدت عذاب است. و بقیه الفاظ آیه تفسیر نمی‌خواهد. </p> <p><code class="aya" rel="40_85"/> <span class="aya" rel="40_85" data-words="1-7">فلم یک ینفعهم إیمانهم لما رأوا بأسنا...</span> و سود نبخشیدن ایمان بعد از دیدن عذاب، برای این است که چنین ایمانی اختیاری نیست و ارزشی ندارد. </p> <p> <span class="aya" rel="40_85" data-words="8-14">سنت الله التی قد خلت فی عباده</span> -یعنی آن سنتی که خدای تعالی در گذشته در بین بندگانش باب کرده، این است که توبه بعد از دیدن عذاب را قبول نکند. <span class="aya" rel="40_85" data-words="15-18">و خسر هنالک الکافرون</span>، اینجاست که کفار زیانکار می‌شوند. <code class="page" rel="17,542"/> </p>
