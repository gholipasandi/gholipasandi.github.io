<h3 class="ayas">سوره المنافقون آیه‌های ۹ تا ۱۱</h3><code class="section" rel="63_9-11"/><h3>ترجمه آیات</h3> <p> <span class="trans" rel="63_9">هان ای کسانی که ایمان آوردید اموال و اولادتان شما را از یاد خدا به خود مشغول نسازد و هر کس چنین کند زیانکار است چون زیانکاران افرادی اینچنینند.  «۹» </span><span class="trans" rel="63_10">و از آنچه ما روزیتان کرده‌ایم انفاق کنید و تا مرگ شما نرسیده فرصت را از دست ندهید و گرنه بعد از رسیدن مرگ خواهد گفت پروردگارا چه می‌شد تا اندک زمانی مهلتم می‌دادی صدقه دهم و از صالحان باشم.  «۱۰» </span><span class="trans" rel="63_11">و لیکن خدای تعالی هرگز به کسی که اجلش رسیده مهلت نخواهد داد و خدا از آنچه می‌کنید با خبر است.  «۱۱» </span></p>   <h3>بیان آیات‌ <span class="title" rel="63_9 63_10 63_11">نهی از دو صفت نفاق آور: سر گرمی به مال و اولاد، و بخل ورزی</span> </h3> <p> در این چند آیه مؤمنین را تذکر می‌دهد به اینکه از بعضی صفات که باعث پیدایش<code class="page" rel="19,490"/> نفاق در قلب می‌شود بپرهیزند، یکی از آنها سرگرمی به مال و اولاد و غافل شدن از یاد خداست، و یکی دیگر بخل است. </p> <p> <span class="aya" rel="63_9" data-words="1-13">یا أیها الذین آمنوا لا تلهکم أموالکم و لا أولادکم عن ذکر الله...</span> کلمه <em>تلهی</em> از مصدر <em>الهاء</em> گرفته شده، و این کلمه به معنای مشغول و سرگرم شدن به کاری و غفلت از کاری دیگر است، و منظور از الهاء اموال و اولاد از ذکر خدا این است که اشتغال به مال و اولاد انسان را از یاد خدا غافل کند، چون خاصیت زینت حیات دنیا همین است که آدمی را از توجه به خدای تعالی باز می‌دارد هم چنان که فرمود: <span class="aya" rel="18_46" data-words="1-6">المال و البنون زینة الحیاة الدنیا</span><span class="footnote" rel="1" title="مال و فرزندان، زینت حیات دنیا هستند سوره کهف، آیه ۴۶">*</span> و اشتغال به این زینت دل را پر می‌کند، و دیگر جایی برای ذکر خدا و یاد او باقی نمی‌ماند، و نیز غیر از گفتار بی‌کردار، و ادعای بدون تصدیق قلبی برایش نمی‌ماند، و فراموشی پروردگار از ناحیه عبد باعث آن می‌شود که پروردگارش هم او را از یاد ببرد، هم چنان که فرمود: <span class="aya" rel="9_67" data-words="16-18">نسوا الله فنسیهم</span><span class="footnote" rel="2" title="سوره توبه، آیه ۶۷">*</span> و این خود خسرانی است آشکار، هم چنان که باز در صفت منافقین فرمود: <span class="aya" rel="2_16" data-words="1-8">أولئک الذین اشتروا الضلالة بالهدی فما ربحت تجارتهم</span><span class="footnote" rel="3" title="اینان کسانی هستند که ضلالت را با سرمایه هدایت خریدند، و تجارتشان سود نکرد سوره بقره، آیه ۱۶">*</span>. </p> <p>و در آیه مورد بحث به همین معنا اشاره نموده، می‌فرماید: <span class="aya" rel="63_9" data-words="14-20">و من یفعل ذلک فأولئک هم الخاسرون</span>. </p> <p>در این آیه شریفه مال و اولاد را نهی کرده و فرموده: مال و اولادتان شما را از یاد خدا غافل نسازد در حالی که باید فرموده باشد: شما سرگرم به مال و اولاد نشوید و این به خاطر آن بوده که اشاره کند به اینکه طبع مال و اولاد این است که انسان را از یاد خدا غافل سازد، پس مؤمنین نباید به آنها دل ببندند، و گرنه مؤمنین هم مانند سایرین از یاد خدا غافل می‌شوند، پس نهی در آیه نهی کنایه‌ای است، که از تصریح مؤکدتر است. </p> <h3> <span class="title" rel="63_9 63_10 63_11">پیش از مرگ انفاق کنید که چون اجل آمد آرزوی باز گشت اجابت نمی‌شود</span> </h3> <p> <code class="aya" rel="63_10"/> <span class="aya" rel="63_10" data-words="1-11">و أنفقوا من ما رزقناکم من قبل أن یأتی أحدکم الموت...</span> در این جمله مؤمنین را امر می‌کند به انفاق در راه خیر، اعم از انفاق واجب مانند زکات و کفارات، و مستحبّ مانند صدقات مستحبی. و اگر قید <span class="aya" rel="63_10" data-words="3-5">من ما رزقناکم</span> را آورد برای اعلام این حقیقت بود که دستور فوق درخواست انفاق از چیزی که مؤمنین مالکند و خدا مالک آن نیست نمی‌باشد، چون آنچه را که مؤمنین انفاق می‌کنند عطیه‌ای است که خدای تعالی به       <code class="page" rel="19,491"/> آنان داده، و رزقی است که رازقش او است، و ملکی است که او به ایشان تملیک فرموده، آن هم تملیکی که از ملک خود او بیرون نرفته پس در هر حال منت خدای تعالی راست. </p> <p> <span class="aya" rel="63_10" data-words="6-11">من قبل أن یأتی أحدکم الموت</span> -یعنی قبل از آنکه قدرت شما در تصرف در مال و انفاق آن در راه خدا تمام شود. </p> <p> <span class="aya" rel="63_10" data-words="12-19">فیقول رب لو لا أخرتنی إلی أجل قریب</span> <span class="phrase">-این جمله عطف است بر جمله قبلی، و اگر کلمه <em>اجل</em> را مقید به قید <em rel="fa_63_10_19-19" data-sentence="71:168">قریب</em> کرد، برای این بود که اعلام کند به اینکه چنین کسی قانع است به مختصری‌ عمر، به مقداری که بتواند مال خود را در راه خدا انفاق کند، تقاضای اندکی می‌کند تا اجابتش آسان باشد.</span> و نیز برای این است که اجل و عمر هر قدر هم که باشد اندک است هم چنان که رسول خدا (ص) فرمود: کل ما هو آت قریب<span class="footnote" rel="1" title="سنن ابن ماجه، ج ۱، ص ۱۸">*</span> -هر آنچه خواهد آمد نزدیک است . </p> <p> <span class="aya" rel="63_10" data-words="20-24">فأصدق و أکن من الصالحین</span> <span class="phrase">-در این جمله کلمه <em rel="fa_63_10_20-20" data-sentence="18:232">اصدق</em> به نصب قاف خوانده می‌شود تا جواب تمنای چه می‌شد مرا تا مدتی اندک مهلت می‌دادی <em>باشد، و کلمه </em> اکن به سکون نون خوانده می‌شود تا جزای شرطی تقدیری باشد، و تقدیر ان اتصدق اکن من الصالحین-اگر تصدق دهم از صالحان خواهم بود می‌باشد.</span> </p> <p><code class="aya" rel="63_11"/> <span class="aya" rel="63_11" data-words="1-8">و لن یؤخر الله نفسا إذا جاء أجلها</span> در این جمله آرزومندان نامبرده را از اجابت دعایشان و هر کس دیگر را که از خدا تاخیر اجل را بخواهد مایوس کرده می‌فرماید: وقتی أجل کسی رسید، و نشانه‌های مرگ آمد، دیگر تاخیر داده نمی‌شود، و این معنا در کلام خدای تعالی مکرر آمده که اجل یکی از مصادیق قضای حتمی است، از آن جمله می‌فرماید: <span class="aya" rel="10_49" data-words="16-24">إذا جاء أجلهم فلا یستأخرون ساعة و لا یستقدمون</span><span class="footnote" rel="2" title="و چون اجلشان آید، نه می‌توانند درخواست تاخیرش را بکنند، و نه تقدیمش را سوره یونس، آیه ۴۹">*</span>. </p> <p> <span class="aya" rel="63_11" data-words="9-13">و الله خبیر بما تعملون</span> <span class="phrase">-این جمله حال است از ضمیر <em rel="fa_63_10_10-10" data-sentence="26:181">أحدکم</em> ممکن هم هست عطف بر آغاز کلام باشد، و فایده تعلیل را دارد، و معنایش این است که از خدا بی‌خبر نشوید و انفاق کنید، برای اینکه خدا به اعمال شما دانا است، طبق همان اعمال جزایتان می‌دهد.</span> </p> <h3>بحث روایتی‌ <span class="title" rel="63_10 63_11 63_9"> (چند روایت در ذیل برخی آیات گذشته) </span> </h3> <p> <span class="phrase">در کتاب فقیه آمده که شخصی از امام (ع) از کلام خدا پرسید، آنجا که می‌فرماید: <span class="aya" rel="63_10" data-words="20-24">فأصدق و أکن من الصالحین</span>، فرمود: <em rel="fa_63_10_20-20" data-sentence="164:225">اصدق</em> از صدقه است، یعنی تا صدقه دهم، و منظور از جمله‌ <span class="aya" rel="63_10" data-words="21-24">و أکن من الصالحین</span> حج است، یعنی تا حج خانه خدا کنم<span class="footnote" rel="1" title="فقیه، ج ۲، ص ۱۴۲، ح ۶۸">*</span>.</span> </p> <p>مؤلف: ظاهرا ذیل حدیث از قبیل اشاره به بعضی از مصادیق صلاح باشد، نه اینکه بخواهد صلاح را منحصر در حج کند. </p> <p>و در مجمع البیان از ابن عباس نقل کرده که گفته است: هیچ کس از کسانی که مال زکات نداده دارند، و استطاعت حج داشتند و نرفته‌اند، از دنیا نمی‌رود مگر اینکه هنگام مرگ از خدا درخواست بازگشتن به دنیا می‌کند. </p> <p>شنوندگانش گفتند: ای ابن عباس از خدا بترس، این چه حرفی است که می‌گویی؟ ما این افراد کافر را هم می‌بینیم که درخواست برگشتن به دنیا را می‌کنند؟ گفت: من از قرآن برایتان دلیل می‌آورم، آن گاه این آیه را خواند: <span class="aya" rel="63_9" data-words="1-6">یا أیها الذین آمنوا لا تلهکم</span>... <span class="aya" rel="63_10" data-words="23-24">من الصالحین</span> آن گاه گفت: صلاح در اینجا حج است. صاحب مجمع البیان این معنا را از امام صادق (ع) نیز روایت کرده<span class="footnote" rel="2" title="مجمع البیان، ج ۱۰، ص ۲۹۶">*</span>. </p> <p>مؤلف: الدر المنثور هم آن را از عده‌ای از ارباب کتب حدیث از ابن عباس روایت کرده است<span class="footnote" rel="3" title="الدر المنثور، ج ۶، ص ۲۲۶">*</span>. </p> <p>و در تفسیر قمی به سند خود از ابی بصیر از امام باقر (ع) روایت آورده که در ذیل کلام خدا که فرموده: <span class="aya" rel="63_11" data-words="1-8">و لن یؤخر الله نفسا إذا جاء أجلها</span> فرموده: نزد خدا کتابها و مقدراتی است موقوف و غیر حتمی، هر کدام را بخواهد عملی می‌کند، تا شب قدر برسد، در آن شب همه چیزهایی را که تا سال بعد باید رخ دهد نازل می‌کند، این است معنای آیه‌ <span class="aya" rel="63_11" data-words="1-8">و لن یؤخر الله نفسا إذا جاء أجلها</span> یعنی وقتی که خدا آن مقدر را در شب قدر نازل کرده باشد، و نویسندگان آسمانها آن را نوشته باشند، و این همان مقدری است که دیگر تاخیر داده نمی‌شود<span class="footnote" rel="4" title="تفسیر قمی، ج ۲، ص ۳۷۰">*</span>. </p> 
