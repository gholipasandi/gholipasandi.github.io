<h3 class="ayas">سوره المؤمنون آیه‌های ۲۳ تا ۵۴</h3><code class="section" rel="23_23-54"/><h3>ترجمه آیات</h3> <p> <span class="trans" rel="23_23">همانا ما نوح را به رسالت به سوی امتش فرستادیم نوح به قوم خود گفت: خدا را بپرستید که جز آن ذات یکتا شما را خدایی نیست آیا هنوز نمی‌خواهید خدا ترس شوید؟.  «۲۳» </span><span class="trans" rel="23_24">اشراف قوم که کافر شدند در پاسخ نوح به مردم چنین گفتند که این شخص نیست جز آنکه بشری است مانند شما که می‌خواهد بر شما برتری یابد و اگر خدا می‌خواست رسولی بر بشر بفرستد حتما از جنس ملائکه می‌فرستاد ما این سخنان را که این شخص می‌گوید از نیاکان خود نشنیده‌ایم.  «۲۴» </span><span class="trans" rel="23_25">او نیست جز مردی مبتلا به جنون پس انتظار برید به آن (با او مدارا کنید) تا مرگش برسد.  «۲۵» </span><span class="trans" rel="23_26">نوح گفت پروردگارا مرا بر اینان که تکذیبم کردند یاری فرما.  «۲۶» </span><span class="trans" rel="23_27">ما هم به او وحی کردیم که زیر نظر ما و به دستور ما کشتی را بساز هر وقت دیدید. که فرمان ما آمد و آب از تنور فوران کرد پس در آن کشتی سوار شو و از هر جانداری یک نر و یک ماده همراه خود راه بده و اهل خودت را هم سوار کن مگر آن کفاری که فرمان ما به هلاکتش رفته، و زنهار که از باب شفاعت در باره ستمکاران با من سخنی بگویی که البته همه باید غرق شوند.  «۲۷» </span><span class="trans" rel="23_28">پس چون در کشتی مستقر شدی بگو ستایش خدای را که ما را از ظلم ستمکاران نجات داد.  «۲۸» </span><span class="trans" rel="23_29">و نیز بگو پروردگارا مرا به منزل مبارکی فرود آر که تو بهترین فرود آورنده‌ای. <code class="page" rel="15,34"/> «۲۹» </span><span class="trans" rel="23_30"> همانا در این حکایت آیت‌ها است و ما بندگان را به اینگونه حوادث آزمایش خواهیم کرد.  «۳۰» </span><span class="trans" rel="23_31">پس از هلاک قوم نوح باز قوم دیگری ایجاد کردیم.  «۳۱» </span><span class="trans" rel="23_32">و در آنها نیز رسولی از خودشان به سویشان فرستادیم که خدای را بپرستید چون غیر او معبودی ندارید آیا باز هم نمی‌خواهید خدا ترس شوید!.  «۳۲» </span><span class="trans" rel="23_33">اشراف قوم آن رسول، آنها که کافر بودند و لقای آخرت را تکذیب می‌کردند و ما در زندگی دنیا بهره‌مندشان کرده بودیم به مردم گفتند: این شخص غیر از بشری مثل شما نیست او هم از آنچه شما می‌خورید می‌خورد و از آنچه می‌آشامید می‌آشامد.  «۳۳» </span><span class="trans" rel="23_34">و هر آینه شما مردم اگر بشری مثل خود را اطاعت کنید خیلی (نالایق و) زیان‌کارید.  «۳۴» </span><span class="trans" rel="23_35">آیا این به شما نوید می‌دهد که پس از آنکه مردید و خاک و استخوان شدید بار دیگر از زمین سر بر می‌آورید.  «۳۵» </span><span class="trans" rel="23_36">هیهات هیهات که این وعده‌ها راست باشد.  «۳۶» </span><span class="trans" rel="23_37">زندگی جز این حیات چند روزه نیست که زنده می‌شویم و می‌میریم و دیگر هرگز از خاک برانگیخته نخواهیم شد.  «۳۷» </span><span class="trans" rel="23_38">او نیست جز مردی که دروغی را به خدا افتراء بسته و ما هرگز به او ایمان نخواهیم آورد.  «۳۸» </span><span class="trans" rel="23_39">آن رسول نیز عرض کرد پروردگارا مرا بر این قوم به خاطر اینکه تکذیبم کردند یاری فرما.  «۳۹» </span><span class="trans" rel="23_40">خدای تعالی فرمود به همین زودی سخت پشیمان خواهند شد.  «۴۰» </span><span class="trans" rel="23_41">پس صیحه به عنوان عذاب ایشان را بگرفت و ما ایشان را خاشاک بیابانها کردیم که ستمکاران از رحمت الهی دور باشند.  «۴۱» </span><span class="trans" rel="23_42">پس آن گاه اقوامی دیگر بعد از ایشان پدید آوردیم.  «۴۲» </span><span class="trans" rel="23_43">هیچ قومی را اجل مقدم و مؤخر نخواهد شد.  «۴۳» </span><span class="trans" rel="23_44">پس آن گاه پیغمبرانی پی در پی بر خلق گسیل داشتیم و هر قومی که رسولی بر آنها آمد تکذیبش کردند ما نیز یکی پس از دیگری به سر نوشت قبلی‌ها دچار نموده سرگذشتی برای دیگران کردیم که قوم بی ایمان از رحمت خدا دور باد.  «۴۴» </span><span class="trans" rel="23_45">سپس موسی و برادرش هارون را با معجزاتی و قدرتی آشکار فرستادیم.  «۴۵» </span><span class="trans" rel="23_46">به فرعون و قومش آنها نیز استکبار ورزیدند و مردمی متکبر و سرکش بودند.  «۴۶» </span><span class="trans" rel="23_47">به همین جهت گفتند چرا ما به دو نفر بشر مثل خودمان ایمان آوریم با اینکه طایفه این دو همه پرستش ما می‌کردند.  «۴۷» </span><span class="trans" rel="23_48">پس موسی و هارون را تکذیب کرده بدین سبب هلاک شدند. <code class="page" rel="15,35"/> «۴۸» </span><span class="trans" rel="23_49"> با اینکه ما به موسی کتاب فرستادیم تا شاید به راه خدا هدایت شوند.  «۴۹» </span><span class="trans" rel="23_50">و ما پسر مریم را با مادرش بر خلق آیت و معجزه‌ای بزرگ کردیم و هر دو را به سرزمینی بلند که جایی هموار و چشمه سار بود منزل دادیم.  «۵۰» </span><span class="trans" rel="23_51">ای رسولان ما از غذاهای پاکیزه و حلال تناول کنید و به نیکوکاری و اعمال صالح بپردازید که من به هر چه می‌کنید آگاهم.  «۵۱» </span><span class="trans" rel="23_52">و این مردم همه دارای یک دین امت شمایند امتی واحده و من پروردگار همه شمایم پس از من بیندیشید.  «۵۲» </span><span class="trans" rel="23_53">آن گاه مردم این دین واحد را در میان خود پاره پاره کرده در آن فرقه فرقه شدند و هر گروهی به آنچه خود داشت و پسندیده بود دلخوش گشتند.  «۵۳» </span><span class="trans" rel="23_54">پس ای رسول ما، بگذار که این بی خبران هم چنان در جهل و غفلت خود بسر برند تا هنگامی معین.  «۵۴» </span></p>                                                         <h3>بیان آیات</h3> <p> خدای عز و جل بعد از آنکه نعمتهای بزرگ خود را برای مردم برمی‌شمارد به دنبال آن در این آیات بشر را دعوت می‌کند به توحید درعبادت، آنهم از طریق رسالت، و در ضمن اجمالی از طرز دعوت انبیاء از زمان نوح تا عیسی بن مریم (ع) را نقل کرده، ولی نام یک یک آنان را نبرده، تنها نام نوح که اولین قیام کننده بود دعوت به توحید است، و نام موسی و عیسی (ع) را که آخرین ایشانند برده، و نام بقیه را مبهم گذاشته. چیزی که هست خاطرنشان کرده که دعوت انبیا متصل به هم بوده، و پشت سر هم قرار داشته و نیز فرموده که مردم جز به کفر اجابت نکردند و جز به انکار آیات خدا و کفران نعمت‌های او عکس العمل نشان ندادند. </p> <p> <span class="aya" rel="23_23" data-words="1-19">و لقد أرسلنا نوحا إلی قومه فقال یا قوم اعبدوا الله ما لکم من إله غیره أ فلا تتقون .</span> در داستانهای نوح در تفسیر سوره هود گذشت که آن جناب اولین پیغمبر از پیامبران اولوا العزم است که دارای کتاب و شریعتند و به سوی عموم بشر مبعوث شده و به دعوت به توحید و نفی شرک قیام نموده‌اند. پس مراد از کلمه <em>قومه</em> امت آن جناب است که عموم اهل عصر آن جنابند. <code class="page" rel="15,36"/> </p><h3> <span class="title" rel="23_23">اشاره به عقیده بت پرستان در باره عبادت آلهه و معنای خطاب نوح (علیه السلام) به قوم خود: <span class="aya" rel="23_23" data-words="10-11">اعبدوا الله...</span> </span> </h3> <p> جمله‌ <span class="aya" rel="23_23" data-words="10-16">اعبدوا الله ما لکم من إله غیره</span> دعوت به سوی پرستش خدا و ترک پرستش آلهه غیر خدا است، چون وثنی‌ها غیر خدا از ملائکه و جن و مقدسین را می‌پرستیدند و برای آنها ادعای الوهیت می‌کردند، یعنی آنها را معبود می‌دانستند نه خدا را. </p> <p>بعضی<span class="footnote" rel="1" title="روح المعانی، ج ۱۸، ص ۲۴">*</span> از مفسرین گفته‌اند: معنای‌ <span class="aya" rel="23_23" data-words="10-11">اعبدوا الله</span> این است که تنها خدا را بپرستید، هم چنان که آیه‌ <span class="aya" rel="11_2" data-words="1-4">ألا تعبدوا إلا الله</span> که در سوره هود است این معنا را روشن می‌کند. و اگر در آیه مورد بحث جمله را مقید به قید نکرد و نفرمود فقط خدا را عبادت کنید برای این است که بفهماند اصلا عبادت تنها عبادت خدا است و عبادت غیر خدا و شرک ورزیدن به کلی عبادت نیست. </p> <p>ولی مفسر مزبور غفلت و یا فراموش کرده که وثنی‌ها اصلا خدای سبحان را عبادت نمی‌کنند، چون عبادت را عبارت می‌دانند از توجه عابد به معبود، و خدای سبحان را به خاطر اینکه دیدنی نیست بزرگتر از آن می‌دانند که توجهی یا عملی متوجه او شود. پس وجه صحیح آن است که بندگان در عبادت خود متوجه خواص از مخلوقات او مانند ملائکه و امثال ایشان شوند، تا آنان واسطه و شفیع ایشان شوند، و آنان را به درگاه خدا نزدیک کنند علاوه بر این، به زعم مشرکین عبادت به خاطر تدبیر عالم، و در مقابل آن است، و تدبیر عالم واگذار به ملائکه و امثال ایشان شده، پس معبود و ارباب هم همانهایند، نه خدا. </p> <p>از اینجا معلوم می‌شود اگر به مذهب وثنی‌ها جایز باشد که خدا عبادت شود دیگر غیر خدا را عبادت نخواهند کرد، برای اینکه وثنی مذهبان تردیدی ندارند در اینکه رب الأرباب و پدید آورنده همه رب‌ها و همه عالم تنها خدا است و اگر عبادت خدا جایز باشد قهرا عبادت غیر او جایز نخواهد بود. لیکن همانطور که گفتیم بت‌پرستان عبادت خدا را درست نمی‌دانند، دلیلش هم بیان شد. </p> <p>پس اینکه نوح (ع) به امت بت‌پرست خود فرمود: <span class="aya" rel="23_23" data-words="10-11">اعبدوا الله</span> در معنای این است که فرموده باشد: اعبدوا اللَّه وحده-تنها خدای را بپرستید هم چنان که در سوره هود در جمله‌ <span class="aya" rel="11_2" data-words="1-4">ألا تعبدوا إلا الله</span><span class="footnote" rel="2" title="سوره هود، آیه ۲">*</span> اینطور فرموده بود. </p> <p>و جمله‌ <span class="aya" rel="23_23" data-words="12-16">ما لکم من إله غیره</span> هم در معنای این است که فرموده باشد: برای شما معبودی غیر خدا نیست، چون که غیر از خدا ربی که مدبر امور عالم و امور شما باشد نیست، تا او رابه امید خیرش و ترس از غضبش بپرستید. </p> <p>     <code class="page" rel="15,37"/> و اینکه با فاء تفریع فرمود: <span class="aya" rel="23_23" data-words="17-19">أ فلا تتقون</span> معنایش این است که وقتی برای شما ربی نباشد که مدبر امور شما باشد، پس با این حال باز هم از خدا نمی‌ترسید و از عذاب او بیم نمی‌دارید؟ که غیر او را می‌پرستید؟. </p> <h3> <span class="title" rel="23_23 23_24 23_25 23_26 23_27 23_28 23_29 23_30 23_31 23_32 23_33 23_34 23_35 23_36 23_37 23_38 23_39 23_40 23_41 23_42 23_43 23_44 23_45 23_46 23_47 23_48 23_49 23_50 23_51 23_52 23_53 23_54">افترائات و احتجاجاتی که قوم نوح (علیه السلام) در مقام انکار رسالت آن حضرت و در پاسخ دعوت او اظهار داشتند</span> </h3> <p> <code class="aya" rel="23_24"/> <span class="aya" rel="23_24" data-words="1-11">فقال الملأ الذین کفروا من قومه ما هذا إلا بشر مثلکم</span>... <span class="aya" rel="23_25" data-words="9-10">حتی حین</span>. </p> <p><span class="phrase">کلمه <em rel="fa_23_33_3-3" data-sentence="5:561">ملأ</em> به معنای بزرگان و اشراف قوم است، و اگر آنان را در این آیه به وصف <span class="aya" rel="23_24" data-words="3-6">الذین کفروا من قومه</span> توصیف فرموده، این توصیف برای توضیح است نه احتراز، برای اینکه اصلا از اشراف قوم نوح کسی به او ایمان نیاورده بود، به دلیل اینکه بنا به حکایت قرآن کریم به او گفتند: <span class="aya" rel="11_27" data-words="12-21">و ما نراک اتبعک إلا الذین هم أراذلنا بادی الرأی</span><span class="footnote" rel="1" title="ما نمی‌بینیم کسی از تو پیروی کرده باشد مگر کسانی که همه، آنها را اراذل و بی شخصیت می‌دانند سوره هود، آیه ۲۷">*</span>.</span> </p> <p>سیاق دلالت می‌کند بر اینکه ملأ و بزرگان قوم نوح، مطالب این دو آیه را در خطاب به عموم مردم می‌گفته‌اند تا همه را از نوح روی‌گردان نموده علیه او تحریک، و بر آزار و اذیتش تشویق کنند، تا شاید به این وسیله ساکنش سازند. </p> <p>مطالبی که این دو آیه از گفته‌های آنان حکایت کرده اگر تجزیه و تحلیل شود برگشت به چهار یا پنج اشکال می‌کند که یا جنبه افتراء دارد، یا مغالطه. </p> <p>اول اینکه گفتند: <span class="aya" rel="23_24" data-words="7-15">ما هذا إلا بشر مثلکم یرید أن یتفضل علیکم</span> و حاصلش این است که نوح یک فرد بشر است مثل خود شما، اگر او در ادعای وحی الهی خود راست می‌گفت و راستی با عالم غیب اتصال داشت، شما هم باید مثل او اتصال می‌داشتید، چون شما در بشریت و لوازم آن هیچ دست کمی از او ندارید و چون چنین اتصالی در شما نیست پس او در ادعای خود کاذب است؟. </p> <p>زیرا ممکن نیست کمالی در خور طاقت بشر باشد، ولی در میان تمامی افراد بشر فقط بک نفر به آن کمال برسد و بدون هیچ شاهدی مدعی آن گردد، پس دیگر هیچ وجهی برای عمل او نمی‌ماند، مگر اینکه بخواهد بر شما برتری یافته و ریاست کند. دلیلش هم همین است که به بانگ بلند می‌گوید: همه باید از من پیروی نموده و مرا اطاعت کنید، که در حقیقت حجتی که آورده‌اند منحل به دو حجت می‌شود. </p> <p>دوم اینکه گفتند: <span class="aya" rel="23_24" data-words="16-21">و لو شاء الله لأنزل ملائکة</span> که حاصلش این است که اگر خدا خواسته باشد ما را به دعوت غیبی خود بخواند، باید یکی از ملائکة مقرب خود، و یکی از   <code class="page" rel="15,38"/> شفعایی که واسطه میان ما و خدا است برای این کار انتخاب کند، و به سوی ما گسیل بدارد نه یک بشری که هیچ نسبت و ارتباطی با او ندارد، علاوه بر این، اگر آن ملائکه را که گفتیم بفرستد، و آنها بشر را به سوی یکتاپرستی دعوت کنند، و بگویند که نباید شما، ما ملائکه را ارباب و معبودهای خود بگیرید، بشر بهتر گفته آنان را می‌پذیرد و زودتر تصدیق می‌کند، چون خود آنان می‌گویند که غیر خدا را نباید پرستید. </p> <p>و اگر از ارسال ملائکه تعبیر به انزال کرد، ارسال با انزال تحقق و خارجیت پیدا می‌کند. و اگر به لفظ جمع تعبیر کرد نه مفرد، شاید به این جهت باشد که مرادشان از این ملائکه همان ملائکه‌ای باشد که مشرکین آلهه خود گرفتند، و این گونه فرشتگان در نظر مشرکین بسیارند. </p> <p>سوم اینکه گفتند: <span class="aya" rel="23_24" data-words="22-27">ما سمعنا بهذا فی آبائنا الأولین</span> و حاصلش این است که اگر دعوت او حق بود، نظیر و مانندی برایش پیدا می‌شد و تاریخ گذشتگان مانندی برای او سراغ می‌داد و قطعا پدران و نیاکان ما از ما بهتر و عاقل‌تر بودند و در اعصار آنان چنین دعوتی‌اتفاق نیفتاده، پس این دعوت نوظهور و دروغی است. </p> <p><code class="aya" rel="23_25"/><span class="phrase">چهارم اینکه گفتند: <span class="aya" rel="23_25" data-words="1-10">إن هو إلا رجل به جنة فتربصوا به حتی حین</span> کلمه <em rel="fa_23_25_5-6" data-sentence="119:359">به جنة</em>  یا مصدر است، و به معنای مجنون است و یا اینکه مفرد جن است، و معنای <em rel="fa_23_25_5-6" data-sentence="245:276">به جنة</em> این است که: فردی از جن در او حلول کرده، و این مرد با زبان آن جن حرف می‌زند، برای اینکه چیزهایی می‌گوید که عقل سلیم آن را قبول ندارد، و نیز چیزهایی می‌گوید که جز دیوانگان آن را نمی‌گویند، پس ناگزیر مدتی صبر کنید شاید از این کسالت بهبودی یابد و یا بمیرد و شما از شرش راحت شوید.</span> </p> <p>این چهار حجت و یا به اعتبار اینکه اولی تقسیم به دو تا می‌شود این پنج حجت مختلف، حرفهایی بود که بزرگان قوم نوح در برابر عوام خود زدند و یا هر یک حجت طایفه‌ای از قوم بوده، و این حجتها هر چند حجتهای جدلی، و دارای اشکال است، و لیکن بزرگان قوم نوح از آنها بهره‌مند می‌شدند، چون عوام را از اینکه به گفته‌های نوح متوجه شوند و دل بدهند، با همین حرفها منصرف می‌کردند و آنان را در ضلالت باقی می‌گذاشتند. </p> <p><code class="aya" rel="23_26"/> <span class="aya" rel="23_26" data-words="1-5">قال رب انصرنی بما کذبون</span>. </p> <p>نوح (ع) از خدا درخواست نصرت می‌کند، و حرف باء در <em>بما</em> بدلیه است، و معنای آن این می‌شود که: خدایا!عوض و بدل تکذیب ایشان تو مرا یاری بده. ممکن هم هست <em>باء</em> را برای آلت بگیریم، که بنا بر آن معنا چنین می‌شود: خدایا!مرا با همان<code class="page" rel="15,39"/> وسیله‌ای که این مردم آن را تکذیب کردند یاری ده، یعنی با آن عذابی که اینها تکذیبش کردند و گفتند: <span class="aya" rel="11_32" data-words="8-14">فأتنا بما تعدنا إن کنت من الصادقین</span><span class="footnote" rel="1" title="پس بیاور برای ما آنچه وعده دادی اگر از راستگویان می‌باشی سوره هود، آیه ۳۲">*</span> مرا نصرت بده، مؤید این احتمال این است که نوح (ع) درخواست کرده بود که‌ <span class="aya" rel="71_26" data-words="4-11">رب لا تذر علی الأرض من الکافرین دیارا</span><span class="footnote" rel="2" title="خدایا از کافران دیاری بر روی زمین باقی مگذار سوره نوح، آیه ۲۶">*</span> و نیز مؤید دیگرش اینکه آیه را به طور فصل آورد، چون در معنای جواب سؤال و درخواست بود. </p> <h3> <span class="title" rel="23_23 23_24 23_25 23_26 23_27 23_28 23_29 23_30 23_31 23_32 23_33 23_34 23_35 23_36 23_37 23_38 23_39 23_40 23_41 23_42 23_43 23_44 23_45 23_46 23_47 23_48 23_49 23_50 23_51 23_52 23_53 23_54">مامور شدن نوح (علیه السلام) به ساختن کشتی و دوری گزیدن از قوم خود که بعد از انکار و تکذیبشان محکوم به عذاب شده بودند</span> </h3> <p> <code class="aya" rel="23_27"/> <span class="aya" rel="23_27" data-words="1-8">فأوحینا إلیه أن اصنع الفلک بأعیننا و وحینا...</span>. </p> <p>این جمله متفرع است بر درخواست نصرت،  (یعنی و چون درخواست نصرت کرد پس به او وحی کردیم) و معنای کشتی ساختن در برابر دیدگان خدا این است که کشتی ساختنش تحت مراقبت و محافظت خدای تعالی باشد. و معنای کشتی ساختن به وحی خدا این است که با تعلیم او و دستورات غیبی که به تدریج می‌رسد باشد. </p> <p> <span class="aya" rel="23_27" data-words="9-14">فإذا جاء أمرنا و فار التنور</span> -مراد از <em>امر</em> به طوری که گفته شده حکم قطعی است که خدا بین او و قومش راند، و آن غرق شدن قوم او بود. و به طوری که از سیاق برمی‌آید  <em>فوران تنور</em> که خود محل آتش است علامت و نشانه آمدن عذاب بوده و این نشانه عجیبی بوده که از تنورهای آتش چون فواره، آب بطرف بالا فوران کند. </p> <p> <span class="aya" rel="23_27" data-words="15-20">فاسلک فیها من کل زوجین اثنین</span> -قرائتی که بین همه قراء دایر و رایج است این است که کلمه <em>کل</em> را تنوین می‌دهند نه اینکه به طور اضافه بخوانند، در نتیجه ناگزیر چیزی در تقدیر گرفته می‌شود، و تقدیر: من کل نوع زوجین-دو جفت از هر نوع حیوان  خواهد بود، و سلوک در کشتی به معنای راه دادن و داخل کردن در آن است، و ظاهرا کلمه  <em>من</em> برای ابتدای غایت باشد، و معنا این باشد که: دو جفت نر و ماده از هر نوع داخل کشتی کن. </p> <p> <span class="aya" rel="23_27" data-words="21-28">و أهلک إلا من سبق علیه القول منهم</span> <span class="phrase">-این جمله عطف است بر کلمه <em rel="fa_23_27_19-19" data-sentence="26:68">زوجین</em> و معنایش این است که: داخل کشتی کن دو جفت از هر نوع و خانواده‌ات را.</span> </p> <p><span class="phrase">بعضی<span class="footnote" rel="3" title="روح المعانی، ج ۱۸، ص ۲۷">*</span> از مفسرین گفته‌اند: عطف بر <em rel="fa_23_27_19-19" data-sentence="103:265">زوجین</em> معنا را فاسد می‌کند، چون معنایش این می‌شود: داخل کشتی کن دو جفت از هر نوع را و از هر نوع خانواده‌ات را، پس بهتر این است که اصلا عطف نکنیم، و یک فعل <em rel="fa_23_27_15-15" data-sentence="311:103">اسلک</em> دیگری در تقدیر بگیریم، آن گاه عطف بر       <code class="page" rel="15,40"/> <em rel="fa_23_27_15-15" data-sentence="452:6">فاسلک</em> کنیم.</span> </p> <p><span class="phrase">لیکن این اشکال وارد نیست، برای اینکه کلمه <em rel="fa_23_27_17-18" data-sentence="42:215">من کل</em> در تقدیر، حال از  <em rel="fa_23_27_19-19" data-sentence="119:182">زوجین</em> و در نتیجه رتبه متاخر از آن است، هم چنان که ما نیز متاخر در تقدیر گرفتیم و وقتی متاخر شد در نتیجه <em rel="fa_23_27_22-22" data-sentence="277:70">اهلک</em> عطف به زوجین می‌شود، بدون اینکه دوباره <em rel="fa_23_27_17-18" data-sentence="374:16">من کل</em> بر سر آن درآید.</span> </p> <p>و مراد از <em>اهل</em> خاصه و خانواده است، و از ظاهر کلام برمی‌آید که مراد از آن هم خانواده او و هم مؤمنین به اویند، چون در سوره هود گروندگان و مؤمنین به او را با خانواده او ذکر کرده و در اینجا همه را با کلمه <em>اهل</em> تعبیر آورده. پس معلوم می‌شود در اینجا همه آنهایی که با نوح به کشتی درآمدند اهل آن جناب به حساب آمده‌اند. </p> <p>و مراد از <span class="aya" rel="23_27" data-words="24-28">من سبق علیه القول منهم</span>، همسر او و پسر او است، چون نوح از این جمله همان را فهمیده بود، و این دو تن کافر بودند و فرزندش از سوار شدن بر کشتی امتناع ورزید، و با اینکه به کوه پناهنده شد غرق گشته، قضای حتمی درباره‌اش جریان یافت. <span class="aya" rel="23_27" data-words="29-36">و لا تخاطبنی فی الذین ظلموا إنهم مغرقون</span>. </p> <p>در این جمله نوح (ع) را نهی می‌کند از سخن گفتن با خدا. و <span class="phrase">این کنایه است از نهی شدید از وساطت و شفاعت، چون مخاطبه را معلق بر <em>الذین ظلموا</em> کرده، و نهی را هم تعلیل کرده به اینکه <em rel="fa_23_27_35-36" data-sentence="125:170">انهم مغرقون</em> پس کانه فرموده: من تو را نهی می‌کنم از اینکه با من درباره این کفار حرفی بزنی، تا چه رسد به اینکه وساطت کنی، چون غضب من شامل آنان شده، شمولی که هیچ چیز آن را دفع نمی‌کند.</span> </p> <p><code class="aya" rel="23_28"/><code class="aya" rel="23_29"/> <span class="aya" rel="23_28" data-words="1-9">فإذا استویت أنت و من معک علی الفلک فقل</span>... <span class="aya" rel="23_29" data-words="7-10">و أنت خیر المنزلین</span>. </p> <p>خدای تعالی به نوح تعلیم می‌دهد که بعد از جای گرفتن در کشتی خدا را بر این نعمت که از قوم ظالمان نجاتش داد حمد گوید. و این خود بیانی است بعد از بیان قبلی، برای هلاکت کفار، چون خبر می‌دهد از اینکه حتما آنان غرق می‌شوند و تو نجات پیدا می‌کنی، و نیز تعلیم می‌دهد که از خدا در خواست کند تا از طوفان نجاتش داده، در زمین فرودش آورد، فرود آوردنی مبارک و دارای خیری بسیار و ثابت، چون او بهترین منزل دهندگان است. </p> <p>و از همین که او را مامور کرده تا حمد و ستایشش کند، و صفات جمیلش را بر شمارد، بر می‌آید که نوح از بندگان مخلص خدا بوده، چون خدا منزه است از اینکه به غیر مخلصین چنین دستوری دهد، و منزه است از توصیفی که غیر مخلصین برای او می‌کنند، <code class="page" rel="15,41"/> هم چنان که فرموده: <span class="aya" rel="37_159-160" data-words="1-8">سبحان الله عما یصفون، إلا عباد الله المخلصین</span><span class="footnote" rel="1" title="خدا منزه است از آنچه توصیفش می‌کنند، مگر توصیفی که بندگان مخلص او می‌کنند سوره صافات، آیات ۱۵۹ و ۱۶۰">*</span>. </p> <p>و اگر خدای عز و جل از نقل داستان نوح و طوفانش تنها به فرمان خود اکتفاء کرد که فرمان به غرق آنان داد، و دیگر از غرق شدن آنان چیزی نفرمود، برای اشاره به این بوده که آن چنان محو و نابود شدند که خبری از ایشان باقی نماند که به گفته آید. و نیز اشاره به عظمت قدرت الهی است. و هم برای این بوده که مردم دیگر را از سخط خود بیمناک سازد و کفار و نابودی آنان را امری ناچیز و بی اهمیت جلوه دهد، و به همین جهت است که از داستان هلاکت آنها چیزی نگفت، و به سکوت گذراند. حتی سکوت در اینجا در رساندن آن غرضهایی که شمردیم به چند وجه بلیغتر است از اشاره اجمالی که در آیه‌ <span class="aya" rel="23_44" data-words="14-20">و جعلناهم أحادیث فبعدا لقوم لا یؤمنون</span><span class="footnote" rel="2" title="ما ایشان را سر گذشت کردیم پس دور باشند مردمی که ایمان نمی‌آورند">*</span> آمده. </p> <p><code class="aya" rel="23_30"/> <span class="aya" rel="23_30" data-words="1-8">إن فی ذلک لآیات و إن کنا لمبتلین</span> در این جمله که آخر داستان است خطاب را متوجه رسول خدا (ص) کرده‌و بیان می‌کند که این دعوت و آنچه با آن جریان می‌یابد همه امتحاناتی است الهی. </p> <p><code class="aya" rel="23_31"/><code class="aya" rel="23_32"/> <span class="aya" rel="23_31" data-words="1-6">ثم أنشأنا من بعدهم قرنا آخرین</span>... <span class="phrase"><span class="aya" rel="23_32" data-words="13-15">أ فلا تتقون</span> کلمه <em rel="fa_23_31_5-5" data-sentence="73:394">قرن</em> به معنای اهل یک عصر است، و جمله‌ <span class="aya" rel="23_32" data-words="5-7">أن اعبدوا الله</span> تفسیر ارسال رسول و از قبیل تفسیر فعل به نتیجه فعل است، مثل آیه‌ <span class="aya" rel="41_30" data-words="8-15">تتنزل علیهم الملائکة ألا تخافوا و لا تحزنوا</span><span class="footnote" rel="3" title="ملائکه پشت سر هم بر ایشان نازل می‌شوند که نترسید و غمگین مشوید سوره سجده، آیه ۳۰">*</span>.</span> </p> <h3> <span class="title" rel="23_23 23_24 23_25 23_26 23_27 23_28 23_29 23_30 23_31 23_32 23_33 23_34 23_35 23_36 23_37 23_38 23_39 23_40 23_41 23_42 23_43 23_44 23_45 23_46 23_47 23_48 23_49 23_50 23_51 23_52 23_53 23_54">تبلیغات سوء اشراف قومی دیگر، بعد از قوم نوح (علیه السلام)، در میان مردم، علیه دعوت پیامبر خود</span> </h3> <p> <code class="aya" rel="23_33"/> <span class="aya" rel="23_33" data-words="1-16">و قال الملأ من قومه الذین کفروا و کذبوا بلقاء الآخرة و أترفناهم فی الحیاة الدنیا</span> اشراف و بزرگان قوم نوح که فرو رفته در دنیا و فریفته زندگی مادی بودند با این کلام خود عامه مردم را علیه پیغمبرشان می‌شورانند. خدای سبحان به سه صفت آنها را یاد کرده: یکی کفر به خدا به خاطر عبادت غیر خدا، و دیگری تکذیب روز قیامت که لقای آخرتش خوانده، یعنی لقای حیات آخرت، به قرینه مقابلش یعنی جمله فی الحیاة الدنیا . و این دو صفت یعنی کفر به مبدأ و معاد باعث شد که ایشان از هر چه غیر از دنیا است منقطع گشته، یکسره به دنیا رو آورند، و چون که در زندگی دنیا هر جور خواستند رفتار کردند و زخارف و زینت‌های لذتبخش آن یکسره ایشان را به خود جلب کرد، صفت سومی در ایشان پیدا شد، و       <code class="page" rel="15,42"/> آن پیروی از هوای نفس و فراموشی هر حق و حقیقت بود، و به همین جهت از زبانشان گاهی انکار توحید بیرون می‌جست، و گاهی انکار معاد، و گاهی هم، رد و انکار دعوت رسالت، چون این دعوت به دنیای ایشان و افسار گسیختگی آنان ضرر می‌زد، و از پیروی هوای نفس بازشان می‌داشت، پس یک بار عوام خود را خطاب نموده به طور تحقیر و توهین به نوح  (ع) اشاره نموده گفتند: <span class="aya" rel="23_33" data-words="17-29">ما هذا إلا بشر مثلکم یأکل مما تأکلون منه و یشرب مما تشربون</span> -این جز بشری مثل شما نیست، از آنچه شما می‌خورید و می‌نوشید می‌خورد و می‌نوشد و مقصودشان تکذیب نوح در دعوی رسالت است، که بیان استدلالشان در داستان قبلی نوح گذشت. </p> <p>و از استدلالی که کردند که او مانند سایر مردم است چون مثل انسان می‌خورد و می‌نوشد، معلوم می‌شود که برای انسان غیر از خوردن و نوشیدن که خاصیت حیوانیت است کمال و فضیلت دیگری سراغ نداشته‌اند و غیر از خوردن و نوشیدن که کمال و فضیلت حیوانات است سعادتی نمی‌دیدند، تنها خوشبختی بشر را در این می‌دانسته‌اند که چون حیوانات در چریدن و لذت بردن آزاد باشد، هم چنان که قرآن کریم در وصف این گونه مردم فرموده: <span class="aya" rel="7_179" data-words="27-28">أولئک کالأنعام</span><span class="footnote" rel="1" title="آنان چون چارپایانند سوره اعراف، آیه ۱۷۹">*</span> و نیز فرموده: <span class="aya" rel="47_12" data-words="14-22">و الذین کفروا یتمتعون و یأکلون کما تأکل الأنعام</span><span class="footnote" rel="2" title="آنان که کافر شدند سرگرم لذت‌بردنند، می‌خورند آن چنان که چارپایان می‌خورند سوره محمد، آیه ۱۲">*</span>. </p> <p><code class="aya" rel="23_34"/>بار دیگر گفتند: <span class="aya" rel="23_34" data-words="1-8">و لئن أطعتم بشرا مثلکم إنکم إذا لخاسرون</span> که در معنای آن کلامی است که در قصه سابق گفتند که: <span class="aya" rel="23_24" data-words="12-15">یرید أن یتفضل علیکم</span> و مقصودشان این بوده که پیروی او با اینکه بشری مانند شما است و هیچ فضیلتی بر شما ندارد مایه خسران و بطلان سعادت‌زندگی شما است، چون جز حیات دنیا حیات دیگری نیست، و در این زندگی هم جز حریت و آزادی در لذت سعادتی نیست و اگر بخواهید از کسی اطاعت کنید که بر شما فضیلتی ندارد حریتتان از دست می‌رود، و این مساوی با خسران شما است. </p> <p><code class="aya" rel="23_35"/>بار سوم گفتند: <span class="aya" rel="23_35" data-words="1-12">أ یعدکم أنکم إذا متم و کنتم ترابا و عظاما أنکم مخرجون</span> یعنی او شما را وعده می‌دهد که بعد از آنکه مردید و خاک و استخوان شدید مجددا از خاک بیرون می‌شوید، یعنی برای حساب و جزا مبعوث می‌شوید. <code class="aya" rel="23_36"/> <span class="aya" rel="23_36" data-words="1-4">هیهات هیهات لما توعدون</span> کلمه  <em>هیهات</em> در مورد استبعاد به کار می‌رود، و تکرار آن مبالغه را می‌رساند، یعنی به هیچ وجه     <code class="page" rel="15,43"/> این وعده‌ای که می‌دهد شدنی نیست. </p> <p><code class="aya" rel="23_37"/> <span class="aya" rel="23_37" data-words="1-8">إن هی إلا حیاتنا الدنیا نموت و نحیا</span> مرادشان از اینکه گفتند می‌میریم و زنده می‌شویم این است که یک عده از ما می‌میرند، عده‌ای دیگر به دنیا می‌آیند و پیوسته این چنینیم. <span class="aya" rel="23_37" data-words="9-12">و ما نحن بمبعوثین</span> یعنی برای یک زندگی دیگر غیر از زندگی دنیایی زنده نمی‌شویم. </p> <p>و ممکن است این جمله از کلام ایشان را حمل بر تناسخ کنیم. و تناسخ عبارت از این است که با مرگ یک فرد آدمی، روح او از کالبدش بیرون آمده و به بدن یک فرد دیگر، چه انسان و چه غیر انسان حلول کند، چون این نظریه در میان وثنی مذهبان (مشرکین) شایع است، و بسیاری از آنان تناسخ را به ولادت بعد از ولادت تعبیر می‌کنند، ولی این احتمال آن طور که باید و شاید با سیاق آیات مورد بحث سازگاری ندارد. </p> <p><code class="aya" rel="23_38"/>بار چهارم گفتند: <span class="aya" rel="23_38" data-words="1-13">إن هو إلا رجل افتری علی الله کذبا و ما نحن له بمؤمنین</span> و مقصودشان از این جمله تکذیب آن حضرت در دعوی رسالت، و آنچه که دعوایش متضمن آن است می‌باشد، قبلا هم توحید و معاد را انکار کرده بودند. </p> <p>و مرادشان از کلمه <em>نحن-ما</em> خودشان که از بزرگان و اشرافند و عامه مردمشان می‌باشند. همه را شرکت دادند تا عامه مردم ایشان را متهم نکنند به اینکه شما ما را به شرک و انکار رسالت رسول دعوت کردید. ممکن هم هست مراد تنها خودشان باشند، نه عامه مردم، و منظورشان اعلام نظریه خود بوده تا عوام هم به آنها اقتداء کنند. </p> <p>همه این حرفها در اول آیات، آنجا که خدا اوصاف آنان را می‌شمرد جمع و یک جا آمده بود، و آن عبارت بود از انکار توحید و نبوت و معاد، و اتراف در زندگی دنیا. </p> <p><span class="phrase">این را هم باید دانست اینکه در صدر آیات که فرمود: <span class="aya" rel="23_33" data-words="1-13">و قال الملأ من قومه الذین کفروا و کذبوا بلقاء الآخرة و أترفناهم</span> <em>جمله: </em> من قومه را بر جمله‌ <span class="aya" rel="23_33" data-words="6-7">الذین کفروا</span> مقدم ذکر کرد، و در داستان سابق که می‌فرمود: <span class="aya" rel="23_24" data-words="1-6">فقال الملأ الذین کفروا من قومه</span> عکس این را آورد، برای این جهت است که ترتیب جمله‌های پشت سر هم، یعنی <em>کفروا</em> و <em>کذبوا</em> و  <em rel="fa_23_33_13-13" data-sentence="502:65">اترفناهم</em> به هم نخورد، و اگر هم بعد از همه جملات می‌آورد فاصله زیاد می‌شد.</span> </p> <p><code class="aya" rel="23_39"/> <span class="aya" rel="23_39" data-words="1-5">قال رب انصرنی بما کذبون .</span> تفسیر این جمله در داستان سابق گذشت. </p> <p><code class="aya" rel="23_40"/> <span class="aya" rel="23_40" data-words="1-5">قال عما قلیل لیصبحن نادمین</span>. </p> <p>این جمله پاسخ پروردگار به نوح در استجابت دعای او است. و پشیمان شدن قوم<code class="page" rel="15,44"/> کنایه است از رسیدن عذاب انقراض. و <span class="phrase">اینکه فرمود: <em rel="fa_23_40_2-3" data-sentence="13:113">عما قلیل</em> کلمه <em>عن</em> به معنای  <em>بعد</em> و کلمه <em>ما</em> برای تاکید کمی مدت است، و ضمیر جمع به قوم بر می‌گردد.</span> و <span class="phrase">لام در  <em rel="fa_23_40_4-4" data-sentence="8:138">لیصبحن</em> کلام را تاکید می‌کند، و همچنین نون تاکید آن و معنایش این است که: سوگند می‌خورم که به زودی با فرا رسیدن عذاب، پشیمانی ایشان را خواهد گرفت.</span> </p> <p><code class="aya" rel="23_41"/> <span class="aya" rel="23_41" data-words="1-8">فأخذتهم الصیحة بالحق فجعلناهم غثاء فبعدا للقوم الظالمین</span> <span class="phrase">حرف <em>باء</em> در کلمه <em rel="fa_23_41_3-3" data-sentence="25:130">بالحق</em> برای مصاحبت و معیت است، و این جار و مجرور متعلق است به جمله <em rel="fa_23_41_1-1" data-sentence="142:53">فاخذتهم</em> یعنی: صیحه ایشان را گرفت در حالی که مصاحب با حق بود.</span> و <span class="phrase">ممکن هم هست برای سببیت باشد، و کلمه <em>حق</em> وصفی باشد که در جای موصوف خود نشسته است، و موصوف آن حذف شده، و تقدیر آن <em rel="fa_23_41_1-2" data-sentence="120:37">فاخذتهم الصیحة</em> بسبب الأمر الحق-و یا-قضاء الحق باشد.</span> یعنی: صیحه ایشان را گرفت به سبب امر حق-و یا-قضاء حق. هم چنان که در جای دیگر فرموده: <span class="aya" rel="40_78" data-words="27-32">فإذا جاء أمر الله قضی بالحق</span><span class="footnote" rel="1" title="سوره مؤمن، آیه ۷۸">*</span>. </p> <p><span class="phrase">کلمه <em rel="fa_23_41_5-5" data-sentence="5:110">غثاء</em> -به ضمه غین که گاهی <em>ثاء</em> آن مشدد خوانده می‌شود-به معنای گیاه و برگ و چوب پوسیده است که با سیل می‌آید.</span> و جمله‌ <span class="aya" rel="23_41" data-words="6-8">فبعدا للقوم الظالمین</span> لعنت و دوری ایشان و نفرین بر ایشان است. </p> <p>و معنای آیه این است که: ما به وعده‌ای که به رسول خود داده بودیم که ایشان را عذاب می‌کنیم وفا کردیم، پس صیحه آسمانی که عذابشان بود آنها را بگرفت و ایشان را هلاک نموده به صورت غثای سیل در آوردیم، پس دور باشند قوم ستمکار، دوری سختی. </p> <p>قرآن کریم نامی از این قوم که خداوند بعد از نوح به وجودشان آورده و سپس هلاکشان کرده، و نیز نامی از رسول ایشان نبرده. و بعید نیست که مراد همان ثمود، قوم صالح باشند، چون خدای تعالی در چند جا داستان ایشان را آورده و فرموده که این قوم بعد از نوح می‌زیستند و با بلای صیحه نابود شدند. </p> <p><code class="aya" rel="23_42"/><code class="aya" rel="23_43"/> <span class="aya" rel="23_42-43" data-words="1-14">ثم أنشأنا من بعدهم قرونا آخرین، ما تسبق من أمة أجلها و ما یستأخرون</span> توضیح معنای این آیه مکرر گذشت. </p> <p><code class="aya" rel="23_44"/> <span class="aya" rel="23_44" data-words="1-10">ثم أرسلنا رسلنا تترا کل ما جاء أمة رسولها کذبوه...</span> فرستادن رسولان به صورت <em>تتری</em> به معنای فرستادن یکی پس از دیگری است. </p> <p>   <code class="page" rel="15,45"/> کلمه <em>تواتر</em> هم از همین باب است، چون تواتر هم به معنای تک تک و فرد فردهای پشت سر هم است. و از اصمعی نقل شده که در معنای <em>واترت الخبر</em> گفته: یعنی ابعاض آن را پشت سر هم قرار دادم در حالی که ما بین هر دو بعض مختصر سکوتی هست<span class="footnote" rel="1" title="روح المعانی، ج ۱۸، ص ۳۴ به نقل از اصمعی">*</span>. </p> <p>این آیه تتمه آیه قبلی است که می‌فرمود <span class="aya" rel="23_42" data-words="1-5">ثم أنشأنا من بعدهم قرونا</span> و کلمه <em>ثم</em>  برای افاده بعدیت ذکری است، نه زمانی. و این قصه اجمالی است که از داستانهای انبیاء و امتهای ایشان انتزاع و خلاصه گیری شده-انبیای ما بین نوح و موسی و امتهای آنان. </p> <p>خدای تعالی می‌فرماید: سپس بعد از آن امت که با صیحه هلاک شدند، و بعد از امت نوح بودند، امتهای دیگری خلق کردیم، و پیامبران خود را یکی پس از دیگری به سویشان گسیل داشتیم، به طوری که اگر یکی می‌رفت‌یکی دیگر جایش را می‌گرفت، ولی هر پیغمبری که از قومی به سوی آن قوم مبعوث می‌شد تکذیبش می‌کردند، ما هم ایشان را یکی پس از دیگری به عذاب خود گرفته، آنها را به صورت سر گذشت در آوردیم، یعنی بعد از آنکه انسانهایی زنده و خارجی بودند، معدومشان کردیم، و تنها قصه‌ای از ایشان باقی گذاشتیم، پس دور باشند مردمی که ایمان نمی‌آورند. </p> <p>این آیات دلالت می‌کند بر اینکه یکی از سنت‌های خدای تعالی این بوده که همواره امتی را بعد از امت دیگر انشاء و ایجاد نموده، و به سوی حق هدایتشان کند، و به این منظور رسولانی پی در پی بفرستد که این سنت امتحان و ابتلای او است. سنتی هم که امتها داشته‌اند این بوده که پیغمبران را یکی پس از دیگری تکذیب می‌کرده‌اند. سنت دوم خدا این است که تکذیب کنندگان را یکی پس از دیگران هلاک کند، و این سنت مجازات او است. </p> <p>و اینکه فرموده: <span class="aya" rel="23_44" data-words="14-16">و جعلناهم أحادیث</span> بلیغ‌ترین بیان در رساندن تسلط قهر الهی بر دشمنان حق و تکذیب کنندگان دعوت حق است، چون می‌رساند که این قهر آن چنان آنها را از بین می‌برد که نه عینی از ایشان باقی می‌گذارد، و نه اثری، و نه نامی و نه نشانی، تنها داستانی باقی گذاشته که مایه عبرت دیگران باشد. </p> <h3> <span class="title" rel="23_23 23_24 23_25 23_26 23_27 23_28 23_29 23_30 23_31 23_32 23_33 23_34 23_35 23_36 23_37 23_38 23_39 23_40 23_41 23_42 23_43 23_44 23_45 23_46 23_47 23_48 23_49 23_50 23_51 23_52 23_53 23_54">یاد آوری سنت الهی مبنی بر ارسال پیاپی رسولان و روش امت‌ها دائر بر تکذیب ایشان و سنت دیگر خداوند که همانا مجازات و هلاکت مکذبان بوده است</span> </h3> <p> <code class="aya" rel="23_45"/> <span class="aya" rel="23_45" data-words="1-10">ثم أرسلنا موسی و أخاه هارون بآیاتنا و سلطان مبین</span>. </p> <p>مقصود از این آیات همان عصاوید بیضاء، و سایر معجزاتی است که موسی به فرعون و قومش نشان داد. و <span class="phrase">مقصود از <em rel="fa_23_45_9-10" data-sentence="9:17">سلطان مبین</em> حجتهای واضح است.</span> و اینکه   <code class="page" rel="15,46"/> بعضی<span class="footnote" rel="1" title="روح المعانی، ج ۱۸، ص ۳۵">*</span> از مفسرین آن را به معجزه عصا تفسیر کرده‌اند صحیح نیست. </p> <p><code class="aya" rel="23_46"/> <span class="aya" rel="23_46" data-words="1-9">إلی فرعون و ملائه فاستکبروا و کانوا قوما عالین</span> بعضی<span class="footnote" rel="2" title="روح المعانی، ج ۱۸، ص ۳۶">*</span> گفته‌اند: اگر تنها بزرگان فرعون را نام برده و نام قوم را نبرده از این جهت است که ملأ، بزرگان و اشراف بوده‌اند، و مردم همه تابع ایشان. </p> <p>منظور از <em>عالین</em> این است که نسبت به دیگران علو و برتری داشته، دیگران را بنده و فرمانبر خود کرده بودند، هم چنان که بنی اسرائیل را هم عبد خود قرار داده بودند، پس علو در زمین کنایه است از طغیان بر اهل زمین، و اهل زمین را به اطاعت خود در آوردن. </p> <p><code class="aya" rel="23_47"/> <span class="aya" rel="23_47" data-words="1-9">فقالوا أ نؤمن لبشرین مثلنا و قومهما لنا عابدون</span> مراد از بشر بودن آن دو (موسی و هارون) و همانند بودنشان با آنان این است که این دو فضیلتی بر ما ندارند، و چطور می‌توانند فضیلتی داشته باشند و حال آنکه دودمانشان بردگان مایند؟ پس ما همانطور که بر قوم آن دو برتری داریم، بر خود آن دو نیز برتری داریم. و چون برتری داریم، آن دو نیز باید ما را بپرستند، همانطور که قومشان ما را می‌پرستند، نه اینکه ما به آن دو ایمان بیاوریم، هم چنان که خود فرعون به موسی گفت: <span class="aya" rel="26_29" data-words="2-8">لئن اتخذت إلها غیری لأجعلنک من المسجونین</span><span class="footnote" rel="3" title="اگر معبودی غیر من بگیری تو را از زندانیان قرار می‌دهم سوره شعراء، آیه ۲۹">*</span> <code class="aya" rel="23_48"/>خدای تعالی این قصه را با جمله‌ <span class="aya" rel="23_48" data-words="1-4">فکذبوهما فکانوا من المهلکین</span> که خبر از هلاکت آنان می‌دهد، خاتمه داده، <code class="aya" rel="23_49"/>سپس فرموده: <span class="aya" rel="23_49" data-words="1-7">و لقد آتینا موسی الکتاب لعلهم یهتدون</span> که مراد از ضمیر <em>هم</em> بنی اسرائیل است، چون تورات بعد از هلاک شدن فرعون و قومش نازل شد. </p> <p><code class="aya" rel="23_50"/> <span class="aya" rel="23_50" data-words="1-15">و جعلنا ابن مریم و أمه آیة و آویناهما إلی ربوة ذات قرار و معین</span> قبلا در داستان مسیح (ع) گذشت که مقصود از آیت، همان ولادت خارق العاده آن جناب است، و چون این آیت، قائم به مسیح و مریم (ع) بوده لذا هر دو را به عنوان یک آیت شمرده است. </p> <p><span class="phrase">کلمه <em rel="fa_23_50_9-9" data-sentence="5:148">آوینا</em> از مصدر <em>ایواء</em> و ایواء که باب افعال است، از <em rel="fa_23_50_9-9" data-sentence="113:83">أوی</em> است که در اصل به معنای بازگشت بوده، سپس در بازگشت انسان به خانه و مسکن استعمال شد.</span> و <span class="phrase">جمله  آواه الی مکان کذا به معنای این است که او را در فلان مکان جای داد، و کلمه <em rel="fa_23_50_11-11" data-sentence="79:84">ربوة</em> به معنای مکان و بلند و هموار و وسیع است، و کلمه <em rel="fa_23_50_15-15" data-sentence="184:22">معین</em> به معنای آب جاری است.</span> </p> <p>       <code class="page" rel="15,47"/> و معنای آیه این است که ما عیسی بن مریم و مادرش را آیتی قرار دادیم که دلالت بر ربوبیت ما می‌کند، و ما آن دو را در مکانی مرتفع، و هموار، و وسیع جای دادیم که در آن آبی جاری هست. </p> <p><code class="aya" rel="23_51"/> <span class="aya" rel="23_51" data-words="1-13">یا أیها الرسل کلوا من الطیبات و اعملوا صالحا إنی بما تعملون علیم</span> خطابی است به عموم پیامبران، به اینکه از طیبات بخورند و گویا مراد از خوردن از طعامهای پاکیزه ارتزاق و تصرف در آن باشد، حال چه به خوردن باشد و یا به هر تصرف دیگر. </p> <p>و استعمال کلمه <em>خوردن</em> در انحای تصرفات استعمالی است شایع. </p> <p>سیاق آیات شهادت می‌دهند به اینکه جمله <span class="aya" rel="23_51" data-words="4-6">کلوا من الطیبات</span> در مقام منت نهادن بر انبیاء است، در نتیجه جمله بعدی هم که می‌فرماید <em>و اعملوا صالحا</em> در این مقام است که بفرماید در مقابل این منت و شکرگزاری از آن، عمل صالح انجام دهند، و در اینکه با جمله <span class="aya" rel="23_51" data-words="10-13">إنی بما تعملون علیم</span> تعلیلش کرد، تحذیری است به ایشان از مخالفت امر، و تحریکی است به اینکه ملازم تقوی باشند. </p> <p><code class="aya" rel="23_52"/> <span class="aya" rel="23_52" data-words="1-10">و إن هذه أمتکم أمة واحدة و أنا ربکم فاتقون</span> تفسیر این آیه در تفسیر نظیر آن در سوره انبیاء گذشت. </p> <p><code class="aya" rel="23_53"/> <span class="aya" rel="23_53" data-words="1-9">فتقطعوا أمرهم بینهم زبرا کل حزب بما لدیهم فرحون</span> <span class="phrase">در مجمع البیان گفته: کلمه <em>تقطع</em> و کلمه <em>تقطیع</em> هر دو به معنای پاره پاره شدن است<span class="footnote" rel="1" title="مجمع البیان، ج ۷، ص ۶۲">*</span> و کلمه <em rel="fa_23_53_4-4" data-sentence="172:506">زبر</em> -به ضم زاء، و باء-جمع <em rel="fa_23_53_4-4" data-sentence="250:470">زبور</em> و به معنای کتاب‌ها است<span class="footnote" rel="2" title="مجمع البیان، ج ۷، ص ۱۰۹">*</span> آیه مورد بحث متفرع بر مطالب قبل است، و معنایش این است که: خداوند رسولان خود را یکی پس از دیگری به سوی ایشان فرستاد و همه آنها امتی واحد و دارای ربی واحدند ایشان را به سوی تقوی دعوت کردند، و لیکن بشر به امر ایشان عمل نکرد، در نتیجه امر آنان بین ایشان پاره پاره شد و آن را به صورت کتابهایی در آورده، هر جمعیتی کتابی را به خود اختصاص دادند، و هر حزبی به آنچه داشتند دلخوش گشتند.</span> </p> <p><span class="phrase">در قرائت ابن عامر <em rel="fa_23_53_4-4" data-sentence="18:70">زبرا</em> -به ضمه زاء و فتحه باء-آمده که جمع <em rel="fa_23_53_4-4" data-sentence="108:21">زبره</em> و به معنای فرقه است.</span> بنا بر این قرائت، معنایش این می‌شود که: در امر انبیاء متفرق شده، جمعیت‌های گوناگون شدند، و هر حزبی به آنچه داشت دلخوش گشت. و این قرائت راجح‌تر است. </p> <p>     <code class="page" rel="15,48"/><code class="aya" rel="23_54"/> <span class="aya" rel="23_54" data-words="1-5">فذرهم فی غمرتهم حتی حین</span> <span class="phrase">در مفردات می‌گوید: <em rel="fa_23_54_3-3" data-sentence="19:189">غمرة</em> آب زیاد است که بستر آن پیدا نباشد، و این چنین آبی مثل شده برای جهالتی که صاحبش را فرا گرفته باشد<span class="footnote" rel="1" title="مفردات راغب، ماده &lt;em&gt;غمر&lt;/em&gt; ">*</span>.</span> در این آیه تهدیدی است‌به عذاب. قبلا هم اشاره شد که یکی از سنت‌های خدای تعالی مجازات به عذاب بعد از تکذیب رسالت است، و اگر کلمه <em>حین</em> را نکره آورده برای اشاره به این است که عذاب موعود ناگهانی و بی خبر می‌رسد. </p> <h3>بحث روایتی‌ <span class="title" rel="23_50 23_51 23_41 23_30 23_53 23_52 23_23 23_24 23_25 23_26 23_27 23_28 23_29 23_31 23_32 23_33 23_34 23_35 23_36 23_37 23_38 23_39 23_40 23_42 23_43 23_44 23_45 23_46 23_47 23_48 23_49 23_54"> (روایاتی در ذیل برخی آیات گذشته) </span> </h3> <p> در نهج البلاغه فرموده: ای مردم!خداوند شما را از اینکه به شما جور کند ایمنی داده، ولی از اینکه امتحانتان کند ایمنی نداده و حتما امتحانتان می‌کند، هم چنان که فرموده: <span class="aya" rel="23_30" data-words="1-8">إن فی ذلک لآیات و إن کنا لمبتلین</span><span class="footnote" rel="2" title="نهج البلاغه صبحی صالح، ص ۱۵۰ خطبه ۱۰۳">*</span>. </p> <p>و <span class="phrase">در تفسیر قمی در روایت ابی الجارود، از امام باقر (ع) آمده که در تفسیر <span class="aya" rel="23_41" data-words="4-5">فجعلناهم غثاء</span> فرموده: <em rel="fa_23_41_5-5" data-sentence="145:96">غثاء</em> گیاهان خشکیده و پوسیده است<span class="footnote" rel="3" title="تفسیر قمی، ج ۲، ص ۹۱">*</span>.</span> </p> <p>و <span class="phrase">در همان کتاب در ذیل جمله‌ <span class="aya" rel="23_50" data-words="10-15">إلی ربوة ذات قرار و معین</span> گفته که امام فرموده: مقصود از <em rel="fa_23_50_11-11" data-sentence="137:175">ربوة</em> شهر حیره، و مقصود از <span class="aya" rel="23_50" data-words="12-15">ذات قرار و معین</span> شهر کوفه است<span class="footnote" rel="4" title="تفسیر قمی، ج ۲، ص ۹۱">*</span>.</span> </p> <p>و در مجمع البیان در ذیل جمله‌ <span class="aya" rel="23_50" data-words="9-15">آویناهما إلی ربوة ذات قرار و معین</span> نقل می‌کند که گفته شده: حیره کوفه و پیرامون آن است. و <span class="phrase">مقصود از <em rel="fa_23_50_13-13" data-sentence="9:44">قرار</em> مسجد کوفه، و از <em rel="fa_23_50_15-15" data-sentence="81:14">معین</em>  آب فرات است.</span> و گوینده مطلب را به امام باقر و صادق (ع) نسبت داده<span class="footnote" rel="5" title="مجمع البیان، ج ۷، ص ۱۰۸">*</span>. </p> <p><span class="phrase">مؤلف: در الدر المنثور<span class="footnote" rel="6" title="الدر المنثور، ج ۵، ص ۱۰">*</span> هم از ابن عساکر، از ابی امامه، از رسول خدا (ص) روایت آورده که فرموده: <em rel="fa_23_50_11-11" data-sentence="163:14">ربوة</em> دمشق شام است.</span> و <span class="phrase">نیز از ابن عساکر و غیر او، از مرة بهزی، روایت کرده که رسول خدا (ص) فرموده: <em rel="fa_23_50_11-11" data-sentence="75:10">ربوة</em> رملة است.</span> و همه این روایات سهمی از ضعف دارند. </p> <p>           <code class="page" rel="15,49"/> و در مجمع البیان در ذیل آیه <span class="aya" rel="23_51" data-words="1-6">یا أیها الرسل کلوا من الطیبات</span> از رسول خدا (ص) روایت آورده که فرمود: خدای تعالی خودش طیب و پاکیزه است، و جز پاکیزه قبول نمی‌کند، و به مؤمنین همان دستوری را داده که به رسولان خود داده، و فرموده: <span class="aya" rel="23_51" data-words="1-6">یا أیها الرسل کلوا من الطیبات</span>. و از یک سو همین خطاب را متوجه مؤمنین کرده و فرموده: <span class="aya" rel="2_172" data-words="1-9">یا أیها الذین آمنوا کلوا من طیبات ما رزقناکم</span><span class="footnote" rel="1" title="مجمع البیان، ج ۷، ص ۱۰۹">*</span>. </p> <p>مؤلف: این روایت را الدر المنثور<span class="footnote" rel="2" title="الدر المنثور، ج ۵، ص ۱۰">*</span> هم از احمد، مسلم و ترمذی، و دیگران از ابی هریره، از رسول خدا (ص) نقل کرده‌اند. </p> <p>و <span class="phrase">در تفسیر قمی در ذیل جمله <em rel="fa_23_52_5-6" data-sentence="25:98">امة واحدة</em> گفته است: یعنی یک مذهب دارند<span class="footnote" rel="3" title="تفسیر قمی، ج ۲، ص ۹۱">*</span>.</span> </p> <p>و در همان کتاب در ذیل جمله‌ <span class="aya" rel="23_53" data-words="5-9">کل حزب بما لدیهم فرحون</span> فرموده: هر کس برای خود دینی اختیار کند، به همان خوشحال می‌شود<span class="footnote" rel="4" title="تفسیر قمی، ج ۲، ص ۹۱">*</span>. </p> 
