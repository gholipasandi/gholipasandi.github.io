<h3 class="ayas">سوره البقرة آیه‌های ۲۰۸ تا ۲۱۰</h3><code class="section" rel="2_208-210"/><h3>ترجمه آیات</h3> <p> <span class="trans" rel="2_208">ای کسانی که ایمان آورده‌اید بدون هیچ اختلافی همگی تسلیم خدا شوید و زنهار گامهای شیطان را پیروی مکنید که او برای شما دشمنی آشکار است.  «۲۰۸» </span><span class="trans" rel="2_209">پس اگر بعد از این همه آیات روشن که برایتان آمد داخل در سلم نگردید و باز هم پیروی گامهای شیطان کنید بدانید که خدا غالبی شکست ناپذیر و حکیمی است که هر حکمی در باره شما براند به مقتضای حکمت می‌راند.  «۲۰۹» </span><span class="trans" rel="2_210"> راستی حرف حسابی اینان چیست آیا انتظار این را دارند که خدا و ملائکه بر ابرها سوار شده نزد آنان بیایند یعنی عذاب خدا به وسیله ابرهای ویرانگر بیاید و تکلیفشان یکسره شود؟ با اینکه سرنوشت‌ها معین شده و بازگشت امور همه به خدای تعالی است «۲۱۰» </span></p>   <h3>بیان آیات</h3> <p> این آیات یعنی از جمله‌ <span class="aya" rel="2_208" data-words="1-4">یا أیها الذین آمنوا</span> تا جمله: <span class="aya" rel="2_214" data-words="30-34">ألا إن نصر الله قریب</span> هفت آیه کامل است، که راه تحفظ و نگهداری وحدت دینی در جامعه انسانی را بیان می‌کند، و آن این است که مسلمانان داخل در سلم شوند، و تنها آن سخنانی که قرآن تجویز کرده بگویند، و آن طریقه عملی را که قرآن نشان داده پیش گیرند، که وحدت دینی از بین نمی‌رود، و سعادت دو سرای انسانها رخت برنمی‌بندد، و هلاکت به سراغ هیچ قومی نمی‌رود، مگر به خاطر خارج شدن از سلم، و تصرف در آیات خدا، و جابجا کردن آنها، که در امت بنی اسرائیل و امتهای گذشته دیگر دیده شد، و به زودی نظیر آن هم در این امت جریان خواهد یافت. ولی خدای تعالی این امت را وعده نصرت داده و فرموده: <span class="aya" rel="2_214" data-words="30-34">ألا إن نصر الله قریب</span>. </p> <p> <span class="aya" rel="2_208" data-words="1-8">یا أیها الذین آمنوا ادخلوا فی السلم کافة</span> کلمات سلم و اسلام و تسلیم هر سه به یک معنا است: و کلمه کافه-همگی مانند کلمه جمیعا تاکید را افاده می‌کند و چون خطاب به مؤمنین بود و مؤمنین مامور شده‌اند همگی داخل در سلم شوند پس در نتیجه امر در آیه مربوط به همگی و به یک یک افراد جامعه است، هم بر یک یک افراد واجب است و هم بر جمیع که در دین خدا چون و چرا نکنند، و تسلیم امر خدا و رسول او گردند. </p> <p>و نیز از آنجایی که خطاب به خصوص مؤمنین شده، آن سلمی هم که به سویش دعوت کرده به معنای تسلیم در برابر خدا و رسول شدن است، و امری است متعلق به مجموع امت. و به فرد فرد آنان، پس هم بر یک یک مؤمنین واجب است. و هم بر مجموع آنان. </p> <h3> <span class="title" rel="2_208"><span class="phrase">معنای <em rel="fa_2_208_6-6" data-sentence="6:77">سلم</em> که بدان امر شده و مراد از <em>گام‌های شیطان</em> که از آن زنهار داده شده است</span></span> </h3> <p> پس سلمی که بدان دعوت شده‌اند عبارت شد از تسلیم شدن برای خدا، بعد از ایمان به او. پس بر مؤمنین واجب است امر را تسلیم خدا کنند، و برای خود صلاح دید و استبداد برأی قائل نباشند و به غیر آن طریقی که خدا و رسول بیان کرده‌اند طریقی دیگر اتخاذ ننمایند، که هیچ قومی هلاک نشد مگر به خاطر همین که راه خدا را رها کرده، راه هوای نفس را پیمودند، راهی که هیچ دلیلی از ناحیه خدا بر آن نداشتند، و نیز حق حیات و سعادت جدی و حقیقی از هیچ قومی سلب نشد مگر به خاطر اینکه در اثر پیروی هوای نفس ایجاد اختلاف کردند. </p> <p>از اینجا روشن می‌گردد که مراد از پیروی خطوات شیطان، پیروی او در تمامی دعوت‌های او به باطل نیست، بلکه منظور پیروی او است در دعوتهایی که به عنوان دین<code class="page" rel="2,152"/> می‌کند، و باطلی را که اجنبی از دین است زینت داده و در لفافه زیبای دین می‌پیچد، و نام دین بر آن می‌گذارد، و انسانهای جاهل هم بدون دلیل آن را می‌پذیرند، و علامت شیطانی بودن آن این است که خدا و رسول در ضمن تعالیم دینی خود نامی از آن نبرده باشند. </p> <p>و از خصوصیات سیاق کلام و قیود آن این معنا نیز استفاده می‌شود، که خطوات شیطان تنها آن گامهایی از شیطان است، که در طریقه و روش پیروی شود. و اگر فرض کنیم که این پیروی کننده مؤمن باشد-که طریقه او همان طریقه ایمان است لا جرم طریقه چنین مؤمنی طریقه شیطانی در ایمان است، و وقتی بر هر مؤمنی دخول در سلم واجب باشد، قهرا هر طریقی که بدون سلم طی کند خطوات شیطان و پیروی از آن پیروی از خطوات شیطان خواهد بود. </p> <p>پس این آیه شریفه نظیر آیه: <span class="aya" rel="2_168-169" data-words="1-31">یا أیها الناس کلوا مما فی الأرض حلالا طیبا، و لا تتبعوا خطوات الشیطان، إنه لکم عدو مبین، إنما یأمرکم بالسوء و الفحشاء، و أن تقولوا علی الله ما لا تعلمون</span><span class="footnote" rel="1" title="هان ای مردم از آنچه در زمین حلال و طیب است بخورید، و گامهای شیطان را پیروی مکنید که او برای شما دشمنی است آشکار، او تنها شما را به بدی و فحشا می‌خواند و به این دستور می‌دهد که به خدا چیزهایی را نسبت دهید که علمی بدان ندارید،  به تفسیر این آیه مراجعه شود سوره بقره آیه ۱۶۸&quot;">*</span> خواهد بود. </p> <p>و نیز نظیر آیه: <span class="aya" rel="24_21" data-words="1-18">یا أیها الذین آمنوا لا تتبعوا خطوات الشیطان و من یتبع خطوات الشیطان، فإنه یأمر بالفحشاء و المنکر</span><span class="footnote" rel="2" title="ای کسانی که ایمان آورده‌اید گامهای شیطان را پیروی مکنید، و هر کس گامهای شیطان را پیروی کند بداند که شیطان به فحشا و منکر امر می‌کند سوره نور آیه ۲۱&quot;">*</span>. </p> <p>و باز نظیر آیه: <span class="aya" rel="6_142" data-words="7-19">کلوا مما رزقکم الله و لا تتبعوا خطوات الشیطان: إنه لکم عدو مبین</span><span class="footnote" rel="3" title="از آنچه خدا روزیتان کرده بخورید و گامهای شیطان را پیروی مکنید که او برای شما دشمنی است آشکار سوره انعام آیه ۱۴۲&quot;">*</span> می‌باشد و فرق میان این آیات و آیه مورد بحث این است که در آیه مورد بحث به خاطر کلمه  کافه دعوت متوجه به جماعت شده، و در آیات نامبرده این خصوصیت، نیست پس آیه مورد بحث در معنای آیه: <span class="aya" rel="3_103" data-words="1-8">و اعتصموا بحبل الله جمیعا و لا تفرقوا</span><span class="footnote" rel="4" title="سوره آل عمران آیه ۱۰۳">*</span> و آیه: <span class="aya" rel="6_153" data-words="1-14">و أن هذا صراطی مستقیما، فاتبعوه، و لا تتبعوا السبل فتفرق بکم عن سبیله</span><span class="footnote" rel="5" title="سوره انعام آیه ۱۵۳">*</span> است، که خطاب متوجه جامعه اسلام و مجموعه افراد شده. </p> <p>           <code class="page" rel="2,153"/> و از آیه شریفه استفاده می‌شود که اسلام تمامی احکام و معارفی را که مورد حاجت بشر است و صلاح مردم را تامین می‌کند تکفل کرده است. </p> <p><code class="aya" rel="2_209"/> <span class="aya" rel="2_209" data-words="1-7">فإن زللتم من بعد ما جاءتکم البینات</span> کلمه زللتم از ماده ز-ل-ل است و زلت به معنای لغزش و اشتباه است، و معنای آیه این است که حال که دستور دادیم همگی داخل در سلم شوید، اگر نشدید و به خطا رفتید، با اینکه زلت همان پیروی خطوات شیطان بود-پس بدانید که خدا عزیز و مقتدری است که در کارش از هیچ کس شکست نمی‌خورد، و حکیمی است که در قضایی که در باره شما می‌راند هرگز از حکمت خارج نمی‌شود، آنچه حکم می‌کند بر طبق حکمت است، و بعد از آنکه حکم کرد خودش هم ضامن اجرای آن است اجرا می‌کند بدون اینکه کسی بتواند از اجرای آن جلوگیری کند. <code class="aya" rel="2_210"/> <span class="aya" rel="2_210" data-words="1-12">هل ینظرون إلا أن یأتیهم الله فی ظلل من الغمام و الملائکة</span> کلمه ظلل جمع ظلة است که به معنای سایبان است، و ظاهر آیه این است که کلمه  ملائکه عطف باشد بر کلمه اللَّه و در این آیه شریفه التفاتی از خطاب‌ <span class="aya" rel="2_209" data-words="1-2">فإن زللتم</span> به غیبت <span class="aya" rel="2_210" data-words="1-2">هل ینظرون</span> به کار رفته، و تازه خطاب را متوجه رسول خدا کرده، تا بفهماند از سخن گفتن با آنان اعراض دارد، چون حال آنان حال کسانی است که منتظر آمدن عذابی هستند که ما قضایش را رانده‌ایم، عذابی که مطابق پیروی خطوات شیطان باشد که آنان برای خود اختیار کرده‌اند، و در بین خود اختلاف و چند دستگی بوجود آوردند. </p> <p>خلاصه منتظرند که عذاب خدا در ابرهایی سیاه بر آنان سایه افکند، و خدا قضای خود را از مسیری که خود آنان احتمالش را هم نمی‌دهند به کرسی بنشاند، و یا بگو حالشان حال کسی است که گمان می‌کنند خدا اعتنایی به شان آنان دارد، و از اینکه هلاک شوند پروا می‌کند، <span class="aya" rel="2_210" data-words="16-20">و إلی الله ترجع الأمور</span> و با اینکه بازگشت همه امور به خدا است، دیگر از حکم و قضای خدا هیچ مقری ندارند. </p> <p>پس سیاق حکم می‌کند به اینکه جمله: <span class="aya" rel="2_210" data-words="1-2">هل ینظرون</span>... تهدید و وعیدی باشد که در آیه قبلی وعده‌اش را داده، و فرموده بود: <span class="aya" rel="2_209" data-words="8-12">فاعلموا أن الله عزیز حکیم</span>. </p> <h3> <span class="title" rel="2_210 2_208 2_209">خداوند متصف به صفات اجسام نیست و ظواهر برخی آیات باید به وسیله آیات محکمه قرآنی معنا بشود</span> </h3> <p> این را هم باید دانست که از ضروریات کتاب و سنت است که خدای سبحان متصف به صفت اجسام نیست، و با اوصاف ممکنات اوصافی که مستلزم حدوث و فقر و حاجت و نقص است متصف نمی‌گردد، هم چنان که فرموده: <span class="aya" rel="42_11" data-words="16-18">لیس کمثله شیء</span><span class="footnote" rel="1" title="هیچ چیز چون او نیست سوره شوری آیه ۱۱&quot;">*</span> و نیز فرموده:   <code class="page" rel="2,154"/> <span class="aya" rel="35_15" data-words="8-11">و الله هو الغنی</span><span class="footnote" rel="1" title="تنها غنی بالذات خداست سوره فاطر آیه ۱۵&quot;">*</span> و نیز فرموده: <span class="aya" rel="39_62" data-words="1-4">الله خالق کل شیء</span><span class="footnote" rel="2" title="یگانه آفریننده هر چیز خداست سوره زمر آیه ۶۲&quot;">*</span> و آیاتی دیگر نظیر اینها، آیات محکمی که متشابهات قرآن به وسیله آن آیات معنا می‌شود. </p> <p>پس هر چه از ظاهر آیات قرآن بر خلاف این آیات محکمه دیده شود مثلا صفات و افعالی را به خدا نسبت دهد، که متضمن حدوث است، باید به وسیله آیات محکم قرآن معنا شود، و معنایی از آنها گرفت که با صفات علیا و اسمای حسنای خدای تبارک و تعالی منافات نداشته باشد. </p> <p>حال که این قاعده کلی را دانستی، می‌گوئیم: در قرآن هر جا نسبت آمدن و یا آوردن به خدا داد، مثلا فرمود: <span class="aya" rel="89_22" data-words="1-7">و جاء ربک و الملک صفا صفا</span><span class="footnote" rel="3" title="سوره فجر آیه ۲۲&quot;">*</span> و یا فرمود: <span class="aya" rel="59_2" data-words="24-29">فأتاهم الله من حیث لم یحتسبوا</span><span class="footnote" rel="4" title="خداوند از جایی که خود آنان احتمالش را هم نمی‌دادند به سویشان آمد سوره حشر آیه ۲&quot;">*</span>. </p> <p>و یا فرمود: <span class="aya" rel="16_26" data-words="6-10">فأتی الله بنیانهم من القواعد</span><span class="footnote" rel="5" title="خدا بنیان آنان را از ریشه بیاورد سوره نحل آیه ۲۶&quot;">*</span> در همه اینها معنایی منظور است که با ساحت قدس خدای تعالی و تقدس منافات ندارد، مانند احاطه و امثال آن، و لو اینکه بگوئیم از باب مجاز اینگونه تعبیرات شده است و بنا بر این پس مراد از آوردن یا آمدن خدا در آیه مورد بحث همان احاطه به مردم برای راندن قضا در حق ایشان است. </p> <p>علاوه بر اینکه ما در مواردی از کلام خدای تعالی می‌بینیم که وقتی می‌خواهد نسبتی از نسبتها و یا فعلی از افعال را از استقلال اسباب و وسائط سلب کند، گاهی آن نسبت و یا عمل را به خودش نسبت می‌دهد، و گاهی به امر خود نسبت می‌دهد، مثلا یک جا می‌فرماید: <span class="aya" rel="39_42" data-words="1-3">الله یتوفی الأنفس</span><span class="footnote" rel="6" title="خدا جانها را می‌گیرد سوره زمر آیه ۴۲&quot;">*</span> و یک جا می‌فرماید: <span class="aya" rel="32_11" data-words="2-4">یتوفاکم ملک الموت</span><span class="footnote" rel="7" title="جان شما را ملک الموت می‌گیرد سوره سجده آیه ۱۱&quot;">*</span> و جایی دیگر می‌فرماید: <span class="aya" rel="6_61" data-words="15-16">توفته رسلنا</span><span class="footnote" rel="8" title="جان او را رسولان ما گرفتند سوره انعام آیه ۶۱&quot;">*</span>. </p> <p>و خلاصه مساله جان گرفتن را یک بار به خودش نسبت می‌دهد، و یک بار به ملائکه،                 <code class="page" rel="2,155"/> آن گاه در باره ملائکه می‌فرماید: <span class="aya" rel="21_27" data-words="6-7">بأمره یعملون</span><span class="footnote" rel="1" title="ملائکه به امر او عمل می‌کنند سوره انبیا آیه ۲۷&quot;">*</span> و نیز یک جا می‌فرماید: <span class="aya" rel="10_93" data-words="17-20">إن ربک یقضی بینهم</span><span class="footnote" rel="2" title="پروردگار تو است که در میان آنان حکم می‌راند سوره یونس آیه ۹۳&quot;">*</span> و نیز می‌فرماید: <span class="aya" rel="40_78" data-words="27-32">فإذا جاء أمر الله قضی بالحق</span><span class="footnote" rel="3" title="و چون امر خدا بیاید در بین آنان قضا رانده می‌شود سوره مؤمن آیه ۷۸&quot;">*</span>. </p> <p>هم چنان که در باره آوردن عذاب در آیات مورد بحث فرموده: <span class="aya" rel="2_210" data-words="4-10">أن یأتیهم الله فی ظلل من الغمام</span>... . </p> <p>و در جایی دیگر فرموده: <span class="aya" rel="16_33" data-words="1-10">هل ینظرون إلا أن تأتیهم الملائکة أو یأتی أمر ربک</span><span class="footnote" rel="4" title="آیا منتظر آنند که ملائکه نزدشان آید، و یا امر پروردگارت به سویشان بیاید سوره نحل آیه ۳۳&quot;">*</span>. </p> <p>و این خود باعث می‌شود که ما هر جا که اموری به خدا نسبت داده شده که با کبریایی خدا سازگار نیست بتوانیم کلمه امر را تقدیر گرفته، بگوئیم: منظور امر خدا است، نه خود خدا، مانند عبارت‌ <span class="aya" rel="89_22" data-words="2-3">جاء ربک</span>، و عبارت و یاتیهم اللَّه، و بگوئیم منظور جاء امر ربک و  یاتیهم امر اللَّه است. </p> <h3> <span class="title" rel="2_210 2_209 2_208">توجیهی لطیف تر و دقیق تر از ظواهری که افعال حدوثی را به خداوند نسبت می‌دهد</span> </h3> <p> این است آن توجیهی که بحث ساده پیرامون اینگونه نسبت‌ها دست می‌دهد، و همه مفسرین نیز آن را پذیرفته‌اند ولی تدبر در کلام خدای تعالی معنایی لطیف‌تر از این دست می‌دهد. </p> <p>توضیح اینکه امثال آیه: <span class="aya" rel="35_15" data-words="8-11">و الله هو الغنی</span><span class="footnote" rel="5" title="سوره فاطر آیه ۱۵">*</span> و آیه: <span class="aya" rel="38_9" data-words="6-7">العزیز الوهاب</span><span class="footnote" rel="6" title="سوره ص آیه ۹">*</span> و آیه: <span class="aya" rel="20_50" data-words="4-9">أعطی کل شیء خلقه ثم هدی</span><span class="footnote" rel="7" title="سوره طه آیه ۵۰">*</span> این معنا را افاده می‌کند که خدای تعالی آنچه را که از خلقت و شؤون و اطوارش می‌دهد خودش واجد آن است، و آنچه را می‌دهد و به آن جود می‌ورزد قطره‌هایی است از اقیانوسی که نزد خود دارد. </p> <p>هر چند که برای فهم ما از جهت انسی که به ماده و احکام جسمانیت دارد دشوار است که تصور کند چگونه می‌توان اینگونه امور را از قید ماده و اوصاف حدوث جدا و مجرد کرد، تا نسبت دادنش به خدا محذور نداشته باشد. </p> <p>آری آنچه باعث می‌شود، آمدن و آوردن و هر نسبت دیگری نظیر اینها را به خدا ندهیم، مساله نبودن نقص و حاجت در خداست، و اگر ما بتوانیم اینگونه نسبت‌ها را از معنای نقص و               <code class="page" rel="2,156"/> حاجت مجرد کنیم، نسبت نامبرده بی اشکال خواهد شد، بلکه باید گفت: چاره‌ای جز این تجرید نداریم، این معنا قابل انکار نیست که آنچه نام چیز بر آن صادق است از ناحیه خداست، پس باید بگوئیم: نسبت هر چیز به خدا نسبتی است که لایق به کبریایی و عظمت او باشد،  یعنی بگوئیم اگر همه اجسام از خداست نه به این معنا است که خود خدا هم جسم است، اگر آثار اجسام از او است، نه به این معنا است که خود او هم این اثر را دارد، اگر می‌آید بطوری است که محتاج پا و بدن باشد. </p> <p>چون عمل آمدن در میان موجودات جسمانی عبارت است از اینکه جسمی مسافتی را که بین آن و بین جسمی دیگر است با حرکت قطع کند، و به آن نزدیک شود، و اگر ما این خصوصیت مادیت را از عمل آمدن مجرد کنیم، و در نتیجه صرف نزدیکی و رفع فاصله و حائل میان دو چیز که غرض نهایی از آمدن است باقی بماند، چنین آمدنی را می‌توانیم به خدا نسبت دهیم، و بطور حقیقت هم نسبت دهیم، نه بطور مجاز، پس آمدن خدا به سراغ کفار به معنای برطرف شدن موانع میان قضای خدا و میان آنان است، و این خود یکی از حقایق قرآنی است که بحث‌های برهانی نمی‌تواند به آن دست یابد، مگر آنکه توأم با امعان و تدبر باشد، و پیچ و خم‌هایی که در این راه است پشت سر گذاشته بتواند اثبات کند که حقیقت هستی و وجود اصیل حقیقتی دارای شدت و ضعف است. </p> <p>و به هر حال آیه مورد بحث متضمن وعید و تهدیدی است که آیه قبل به آن اشاره دارد که می‌فرمود: <span class="aya" rel="2_209" data-words="9-12">أن الله عزیز حکیم</span> و ممکن است تهدیدی باشد به عذابی که کفار در روز قیامت در پیش دارند، چون آیات مشابه آیه مورد بحث مانند آیه: <span class="aya" rel="16_33" data-words="1-10">هل ینظرون إلا أن تأتیهم الملائکة أو یأتی أمر ربک</span><span class="footnote" rel="1" title="سوره نمل آیه ۳۳">*</span> ظهور در همین عذاب دارد. </p> <p>و ممکن است تهدیدی باشد به حادثه‌ای که وقوعش در دنیا متوقع است، و این احتمال بعد از مراجعه به بعد از آیه‌ <span class="aya" rel="10_47" data-words="1-4">و لکل أمة رسول</span><span class="footnote" rel="2" title="سوره یونس آیه ۵۷">*</span> و آیه بعد از آیه: <span class="aya" rel="30_30" data-words="1-4">فأقم وجهک للدین حنیفا</span><span class="footnote" rel="3" title="سوره روم آیه ۳۰">*</span> و نیز مراجعه به سوره انبیا و غیره در نظر قوت می‌گیرد، چون از این موارد استفاده می‌شود که آخرت آینده همین دنیا است، و ظهور تام هر حقیقتی است که در این دنیا است، و نیز ممکن است تهدیدی باشد به آینده‌ای که در انتظار آنان است چه در دنیا و چه در آخرت، و به هر حال       <code class="page" rel="2,157"/> جمله: <span class="aya" rel="2_210" data-words="7-10">فی ظلل من الغمام</span> را باید به معنایی گرفت که مناسب با موردش باشد. </p> <p> <span class="aya" rel="2_210" data-words="13-20">و قضی الأمر و إلی الله ترجع الأمور</span> از جمله <span class="aya" rel="2_210" data-words="16-18">و إلی الله</span>... به خوبی بر می‌آید که فاعل قضا هم خدای تعالی است و اگر نام خدای تعالی را نیاورد، و فرمود قضای امر رانده می‌شود، برای این بوده که مانند هر بزرگی دیگر اظهار عظمت و کبریا کند، که وقتی از وقوع احکامشان و صدور اوامرشان خبر می‌دهند نمی‌گویند ما چنین کردیم، بلکه می‌گویند چنین و چنان شد، و اینگونه تعبیرها در قرآن کریم بسیار است. </p> <h3>بحث روایتی‌ <span class="title" rel="2_210 2_208 2_209"> پیرامون مراد از آیات یاد شده </span> </h3> <p> در تفسیر آیه <span class="aya" rel="2_168" data-words="1-9">یا أیها الناس کلوا مما فی الأرض حلالا طیبا</span>... ، عده‌ای از روایات نقل کردیم که معنایی را که ما برای پیروی گامهای شیطان کردیم تایید می‌کرد، بدانجا مراجعه شود. </p> <p>و در بعضی از روایات آمده که سلم عبارت است از ولایت، و معلوم است که این روایت می‌خواهد یکی از مصادیق سلم را ذکر کند، که مکرر نظایر این تطبیق گذشت. </p> <p>و در توحید و معانی از حضرت رضا ع روایت آورده که در تفسیر آیه: <span class="aya" rel="2_210" data-words="1-10">هل ینظرون إلا أن یأتیهم الله فی ظلل من الغمام</span> فرمود: آیه شریفه اینطور نازل شده: هل ینظرون الا ان یاتیهم اللَّه بالملائکة فی ظلل من الغمام یعنی آیا منتظر جز این هستند که خدا ملائکه را با ابرهایی سیاه بفرستد و در باره آیه شریفه: <span class="aya" rel="89_22" data-words="1-7">و جاء ربک و الملک صفا صفا</span> فرمود: خدای عز و جل متصف به آمدن و رفتن نمی‌شود او متعالی از این است که جابجا شود، پس منظور از آیه شریفه آمدن امر خداست، و تقدیر آن و جاء امر ربک است.<span class="footnote" rel="1" title="توحید صدوق ره ص ۱۶۲">*</span> مؤلف: منظور امام رضا ع این است که مراد آیه چنین است، نه اینکه آیه در اصل به این صورت نازل شده. </p> <p>و این معنایی که امام برای آیه شریفه کرده، عینا همان معنایی است که به نظر ما قریب آمد، که منظور از آمدن خدا آمدن امر خداست، چون ملائکه هر چه می‌کند و هر وقت نازل می‌شود به امر خدا می‌کند و نازل می‌شود، هم چنان که آیه: <span class="aya" rel="21_26-27" data-words="7-16">بل عباد مکرمون، لا یسبقونه بالقول و هم بأمره یعملون</span>   <code class="page" rel="2,158"/><span class="footnote" rel="1" title="بلکه بندگانی محترمند که در سخن از خدا پیشی نگرفته، و به امر او عمل می‌کنند سوره انبیا آیه ۲۷&quot;">*</span>. </p> <p>و در باره نزولشان فرموده: <span class="aya" rel="16_2" data-words="1-5">ینزل الملائکة بالروح من أمره</span><span class="footnote" rel="2" title="ملائکه روح را به امر خدا نازل می‌کنند سوره نحل آیه ۲&quot;">*</span>. </p> <p>البته در این میان معنای دیگری هست که بعضی از مفسرین آن را احتمال داده‌اند و آن این است که استفهام در آیه انکاری باشد، و بخواهد تمام جمله را انکار کند، نه تنها مدخول خود را انکار کند. </p> <p>بنا بر این احتمال معنای آیه چنین می‌شود: این کفار منتظر همین هستند که امری محال محقق شود، و آن این است که خدا سوار بر ابرهایی سیاه به سراغشان آید، همانطور که یک جسم به نزدیک جسمی دیگر می‌آید، و نیز انتظار دارند ملائکه نزدشان آید، امر و نهیشان کند، و حال آنکه چنین چیزی محال است، پس آیه شریفه بطور کنایه محال بودن این توقع را افاده می‌کند، که کفار با پند و نصیحت به راه بیایند. </p> <p>لیکن این توجیه با اینکه گفتیم آیات‌ همه در یک سیاقند نمی‌سازد، چون لازمه وحدت سیاق این است که کلام متوجه به مؤمنین باشد، و مؤمنین چنین وضعی ندارند که به راه آمدنشان به وسیله نصیحت محال باشد، بلکه مؤمنین در راه هستند. </p> <p>علاوه بر اینکه اگر سیاق کلام برای افاده این معنا بود خالی از رد بر کفار نمی‌بود، هم چنان که عادت قرآن در أمثال این مقامات این است که گفتار طرف را رد می‌کند، مانند آیه: <span class="aya" rel="25_21" data-words="1-22">و قال الذین لا یرجون لقاءنا: لو لا أنزل علینا الملائکة؟ أو نری ربنا؟ لقد استکبروا فی أنفسهم و عتوا عتوا کبیرا</span><span class="footnote" rel="3" title="آنهایی که امید دیدار ما ندارند گفتند چرا ملائکه بر ما نازل نمی‌شود؟ و چرا پروردگار را نمی‌بینیم؟ اینان در نفس خود استکبار ورزیده و طغیانی کبیر کردند سوره فرقان آیه ۲۱&quot;">*</span> <span class="aya" rel="21_26" data-words="1-6">و قالوا اتخذ الرحمن ولدا سبحانه</span><span class="footnote" rel="4" title="و گفتند خدا فرزند گرفته، در حالی که خدا از آن منزه است سوره انبیا آیه ۲۶&quot;">*</span>. </p> <p>از این هم که بگذریم اگر منظور از آیه مورد بحث چنین معنایی بود، دیگر جا نداشت جمله: <span class="aya" rel="2_210" data-words="7-10">فی ظلل من الغمام</span> را اضافه کند، و همچنین در بقیه کلمات هیچ نکته روشنی به چشم نمی‌خورد، و کافی بود بفرماید: <span class="aya" rel="2_210" data-words="1-6">هل ینظرون إلا أن یأتیهم الله</span>. </p> <h3>بحث روایتی دیگر <span class="title" rel="2_208 2_209 2_210"> پیرامون رجعت </span> </h3> <h3> <span class="title" rel="2_208 2_209 2_210">تفسیر آیه: هل ینظرون... و آیات مشابه آن در روایات ائمه اهل بیت ع بر سه وجه</span> </h3> <p> باید دانست که در روایات ائمه اهل بیت ع: 1-این آیه شریفه به روز قیامت تفسیر شده، چنان که عیاشی در تفسیر خود از امام باقر ع این روایت را آورده<span class="footnote" rel="1" title="تفسیر عیاشی ج ۱ ص ۱۰۳">*</span>. </p> <p>2-و نیز بروز رجعت هم تفسیر شده، که مرحوم صدوق روایت آن را از امام صادق ع نقل کرده.<span class="footnote" rel="2" title="بحار ج ۵۳ ص ۴۳ و منتخب البصائر ج ۳ ص ۳۱۹ طبع جدید">*</span> 3-و به ظهور مهدی ع نیز تفسیر شده و عیاشی روایتش را در تفسیر خود به دو طریق از امام باقر ع آورده.<span class="footnote" rel="3" title="تفسیر عیاشی ج ۱ ص ۱۰۳">*</span> و نظایر اینگونه روایات بسیار است، که اگر بخواهی کتب حدیث را صفحه به صفحه ببینی، خواهی دید که روایات بسیار زیادی از ائمه اهل بیت ع در تفسیر بسیاری از آیات آمده، که یا فرموده‌اند: مربوط به قیامت است، و یا فرموده‌اند: مربوط به رجعت است، و یا فرموده‌اند: مربوط به ظهور مهدی ع، و این نیست مگر به خاطر وحدت و سنخیتی که در این سه معنا هست. </p> <p>و مردم چون هیچ بحثی پیرامون حقیقت روز قیامت نکرده‌اند، و زحمت این تحقیق را بخود نداده، و در نتیجه نفهمیده‌اند که قرآن کریم در باره این روز عظیم چه فرموده، لذا در باره این روایات دچار اختلاف شده‌اند، بعضی به کلی آنها را با اینکه صدها روایت است، و شاید از پانصد روایت که در ابواب مختلف نقل شده تجاوز کند طرح کرده‌اند، و بعضی دیگر دست به تاویل و توجیه آنها زده‌اند، با اینکه ظهور آنها روشن است، و بلکه بعضی از آنها صریح در مفاد است، و بعضی دیگر که حد متوسط و راه میانه را رفته‌اند تنها به نقل آنها اکتفاء نموده، از بحث پیرامون آنها خودداری نموده‌اند. </p> <h3> <span class="title" rel="2_208 2_209 2_210">مساله رجعت و رد بر منکرین آن</span> </h3> <p> فرقه‌های اسلامی غیر شیعه که عامه مسلمین را تشکیل می‌دهد، هر چند ظهور مهدی ع را قبول دارند، و روایاتش را به طرق متواتر از رسول خدا ص نقل       <code class="page" rel="2,160"/> کرده‌اند و لیکن مساله رجعت را انکار نموده، آن را از مختصات شیعه دانسته‌اند، و چه بسا بعضی از کسانی که شیعه زاده‌اند، و اسما خود را شیعه می‌شمارند، در این اعصار پیدا شده‌اند که می‌گویند: روایات شیعه از احادیث دروغی است که دست یهود و یا کفاری که تظاهر به اسلام می‌کردند، مانند عبد اللَّه سبا و یارانش آنها را داخل در احادیث ما کرده‌اند. </p> <p>و بعضی دیگر در مقام ابطال رجعت از راه دلیل عقلی وارد شده و بطور خلاصه گفته‌اند:  مرگ امری است که با در نظر گرفتن عنایت پروردگارهرگز بر هیچ زنده‌ای عارض نمی‌شود مگر بعد از آنکه آن موجود زنده به حد کمال رسیده باشد، و زندگیش کامل شده، آنچه در قوه داشته به فعلیت رسیده باشد، و چنین موجودی که تمامی کمالات بالقوه‌اش فعلیت یافته، اگر بعد از مردن به دنیا برگردد، در حقیقت دوباره به حالت قوه و استعداد برگشته است، و اینکه چیزی که فعلیت یافته برگردد و بالقوه شود امری است محال، مگر اینکه مخبری صادق که یا خود خداست و یا خلیفه‌ای از خلفای او، از چنین برگشتی خبر دهند، هم چنان که در داستان‌های موسی، و عیسی، و ابراهیم ع و داستانهایی از دیگران چنین خبرهایی آمده، ولی نه از خدا، و نه از یکی از خلفای او خبر معتبری نیامده که دلالت بر رجعت داشته باشد، و روایاتی که قائلین به رجعت به آن تمسک می‌کنند تمام نیست، آن گاه شروع کرده‌اند به تضعیف روایات، و یکی یکی را رد کرده‌اند، نه صحیحی باقی گذاشتند و نه سقیمی. خوب توجه کن که این بیچاره نفهمیده که اگر دلیلش درست باشد، و راستی دلیل عقلی باشد صدر دلیلش ذیل آن را باطل می‌کند، چون اگر چیزی محال ذاتی شد، دیگر استثنا بر نمی‌دارد، که با خبر دادن مخبر صادق از محال بودن برگشته، و ممکن شود، بلکه مخبر هر که باشد وقتی از وقوع امری محال خبر می‌دهد، باید فورا صادق بودنش را تخطئه کرد، و به فرضی که نتوانیم در صادق بودنش شک کنیم، ناگزیر باید خبرش را تاویل کنیم، و معنایی به آن بدهیم، که ممکن باشد، مثل اینکه اگر خبر داد که عدد یک نصف عدد دو نیست، و یا خبر داد که تمامی خبرهای صادق در عین صادق بودن کاذب است، که گفتیم اگر بتوانیم در راستگویی این مخبر تشکیک می‌کنیم، و اگر نتوانستیم ناگزیر کلامش را توجیه می‌کنیم، بطوری که از محال بودن در آید. </p> <p>و اما اینکه گفت: چیزی که از قوه به فعلیت در آمده، دیگر محال است بالقوه شود، مطلبی است صحیح، و لیکن قبول نداریم که مساله مورد بحث ما از این باب باشد، برای اینکه مورد فرض او با مورد فرض ما مختلف است، مورد فرض او کسی است که عمر طبیعی خود را کرده، و به مرگ طبیعی از دنیا رفته باشد، که برگشتن او به دنیا مستلزم آن امر محال است، و<code class="page" rel="2,161"/> اما مرگ اخترامی که عاملی غیر طبیعی از قبیل قتل و یا مرض باعث آن شود برگشتن انسان بعد از چنین مرگی به دنیا مستلزم هیچ محذور و اشکالی نیست، چون ممکن است انسان بعد از آنکه به مرگ غیر طبیعی از دنیا رفته در زمانی دیگر مستعد کمالی شود، که در زمانی غیر از زمان زندگیش موجود و فراهم باشد، و بعد از مردن دوباره زنده شود تا آن کمال را بدست آورد. </p> <p>و یا ممکن است اصل استعدادش مشروط باشد به اینکه مقداری در برزخ زندگی کرده باشد، چنین کسی بعد از مردن و دیدن برزخ دارای آن استعداد می‌شود، و دوباره به دنیا بر می‌گردد، که آن کمال را به دست آورد، که در هر یک از این دو فرض مساله رجعت و برگشتن به دنیا جایز است، و مستلزم محذور محال نیست، این گفتاری خلاصه و فشرده بود، در باره مساله رجعت، و تمام حرف‌های آن موکول است به مقامی دیگر. </p> <p>و اما اینکه در یک یک روایات مناقشه کرده، و آنها را ضعیف شمرده، در پاسخش می‌گوئیم: هر چند هر یک از روایت‌ها روایت واحد است، و لیکن روایات ائمه اهل بیت ع نسبت به اصل رجعت متواتر است، به حدی که مخالفین مساله رجعت از همان صدر اول این مساله را از مسلمات و مختصات شیعه دانسته‌اند، و تواتر با مناقشه و خدشه در تک تک احادیث باطل نمی‌شود، علاوه بر اینکه تعدادی از آیات قرآنی و روایات که در باب رجعت وارد شده دلالتش تام و قابل اعتماد است، که ان شاء اللَّه به زودی در موردی مناسب متعرض آنها می‌شویم، مانند آیه: <span class="aya" rel="27_83" data-words="1-10">و یوم نحشر من کل أمة فوجاممن یکذب بآیاتنا</span><span class="footnote" rel="1" title="روزی که از هر امتی فوجی از آنان که آیات ما را تکذیب می‌کنند محشور می‌کنیم سوره نمل آیه ۸۳&quot;">*</span> و آیات دیگر. </p> <p>علاوه بر اینکه آیات دیگری از قرآن دلالت اجمالی بر وقوع رجعت دارد مانند آیه: <span class="aya" rel="2_214" data-words="1-13">أم حسبتم أن تدخلوا الجنة و لما یأتکم مثل الذین خلوا من قبلکم</span><span class="footnote" rel="2" title="شما پنداشته‌اید قبل از آنکه آنچه در امت‌های گذشته واقع شده در شما واقع شود داخل بهشت شوید سوره بقره آیه ۲۱۴&quot;">*</span> که می‌فهماند آنچه در امت‌های گذشته رخ داده، در این امت نیز رخ خواهد داد، و یکی از آن وقایع مساله رجعت و زنده شدن مردگانی است که در زمان ابراهیم و موسی و عیسی و عزیر و ارمیا و غیر ایشان اتفاق افتاده، باید در این امت نیز اتفاق بیفتد. </p> <p>هم چنان که رسول خدا ص هم کلامی دارند که بطور اجمال می‌فهماند آنچه در امت‌های سابق اتفاق افتاده در این امت نیز اتفاق خواهد افتاد، و آن این است که فرمود: به آن خدایی که جانم به دست اوست، که شما مسلمانان با هر سنتی که در امت‌های     <code class="page" rel="2,162"/> گذشته جریان داشته روبرو خواهید شد، و آنچه در آن امت‌ها جریان یافته مو به مو در این امت جریان خواهد یافت، بطوری که نه شما از آن سنت‌ها منحرف می‌شوید، و نه آن سنت‌ها که در بنی اسرائیل بود شما را نادیده می‌گیرد.<span class="footnote" rel="1" title="بحار الانوار ج ۵۳ ص ۱۲۷">*</span> از اینهم که بگذریم این قضایایی که ائمه اهل بیت ع خبر داده‌اند جزء ملاحم و اخبار غیبی مربوط به آخر الزمان است، و راویانی آنها را آورده‌اند که مربوطند به قرن‌ها قبل از این، و کتبشان از زمان تالیف تا کنون محفوظ مانده، و نسخه آنها دست نخورده، و ما تا کنون به چشم خود دیده‌ایم پاره‌ای از آنچه آن حضرات پیشگویی کردند بدون کم و زیاد به وقوع پیوست، قهرا باید نسبت به بقیه آنها نیز اعتماد کنیم، و به صحت همه آنها ایمان داشته باشیم. </p> <p>حال به آغاز سخن برگردیم، که می‌گفتیم: یک آیه گاهی تفسیر می‌شود به روز قیامت، و گاهی به رجعت، و گاهی به روزگار ظهور مهدی ع، اینک می‌گوئیم: آنچه از کلام خدای تعالی در باره قیامت و اوصاف آن به دست می‌آید، این است که قیامت روزی است که هیچ سببی از اسباب، و هیچ کاری و شغلی از خدای سبحان پوشیده نیست، روزی است که تمامی اوهام از بین می‌رود، و آیات خدا در کمال ظهور ظاهر می‌شود، و در سراسر آیات قرآنی و روایات هیچ دلیلی به چشم نمی‌خورد که دلالت کند بر اینکه در آن روز عالم جسمانی به کلی از بین می‌رود، بلکه بر عکس ادله‌ای به چشم می‌خورد که بر خلاف این معنا دلالت دارد، چیزی که هست این معنا استفاده می‌شود که در آن روز بشر یعنی این نسلی که خدای تعالی از یک مرد و زن به نام آدم و همسرش پدید آورده قبل از قیامت از روی زمین منقرض می‌شود. </p> <p>و خلاصه میان نشاه دنیا و نشاه قیامت مزاحمت و مناقضتی نیست تا وقتی قیامت بیاید دنیا به کلی از بین برود، هم چنان که میان برزخ که هم اکنون اموات در آن عالمند، با عالم دنیا مزاحمتی نیست و دنیا هم مزاحمتی با آن عالم ندارد، هم چنان که از آیه: <span class="aya" rel="16_63" data-words="1-18">تالله لقد أرسلنا إلی أمم من قبلک فزین لهم الشیطان أعمالهم فهو ولیهم الیوم، و لهم عذاب ألیم</span>.<span class="footnote" rel="2" title="به خدا سوگند که ما به سوی امت‌های گذشته که قبل از تو بودند رسولانی فرستادیم، ولی شیطان اعمال ایشان را در نظرشان زینت داد، و در نتیجه شیطان در امروز هم سرپرست ایشان شد، و ایشان عذابی دردناک دارند سوره نحل آیه ۶۳&quot;">*</span> این نبودن     <code class="page" rel="2,163"/> مزاحمت، استفاده می‌شود. </p> <p>این حقیقت روز قیامت است، روزی که مردم برای رب العالمین بپا می‌خیزند روزی که همه اسرارشان آشکار می‌شود، چیزی از ایشان بر خدا پوشیده نمی‌ماند، و بهمین جهت است که گاهی از روز مرگ به روز قیامت تعبیر می‌شود چون روز مرگ هم روزی است که پرده‌ها از روی اسباب برای میت کنار می‌رود، هم چنان که از علی ع روایت شده که فرمود:  من مات قامت قیامته، هر کس بمیرد قیامتش بر پا می‌شود که ان شاء اللَّه بیان همه اینگونه روایات خواهد آمد. </p> <p>و روایاتی که رجعت را اثبات می‌کند هر چند آحاد آن با یکدیگر اختلاف دارند، الا اینکه با همه کثرتش که در سابق گفتیم متجاوز از پانصد حدیث است در یک جهت اتحاد دارند، و آن یک جهت این است که سیر نظام دنیوی متوجه به سوی روزی است که در آن روز آیات خدا به تمام معنای ظهور ظاهر می‌شود، روزی که در آن روز دیگر خدای سبحان نافرمانی نمی‌شود، بلکه به خلوص عبادت می‌شود، عبادتی که مشوب و آمیخته با هوای نفس نیست، عبادتی که شیطان و اغوایش هیچ سهمی در آن ندارد، روزی که بعضی از اموات که در خوبی و یا بدی برجسته بودند، یا ولی خدا بودند، و یا دشمن خدا، دوباره به دنیا بر می‌گردند تا میان حق و باطل حکم شود. </p> <p>و این معنا به ما می‌فهماند روز رجعت خود یکی از مراتب روز قیامت است، هر چند که از نظر ظهور به روز قیامت نمی‌رسد، چون در روز رجعت باز شر و فساد تا اندازه‌ای امکان دارد، به خلاف روز قیامت که دیگر اثری از شر و فساد نمی‌ماند و باز بهمین جهت روز ظهور مهدی ع هم معلق به روز رجعت شده است چون در آن روز هم حق به تمام معنا ظاهر می‌شود، هر چند که باز ظهور حق در آن روز کمتر از ظهور در روز رجعت است. </p> <p>و از ائمه اهل بیت ع نیز روایت شده که فرموده‌اند ایام خدا سه روز است، روز ظهور مهدی ع و روز برگشت، و روز قیامت، و در بعضی از روایات آمده: ایام خدا سه روز است، روز مرگ و روز برگشت و روز قیامت.<span class="footnote" rel="1" title="بحار الانوار ج ۵۳ ص ۶۳">*</span> </p><h3> <span class="title" rel="2_208 2_209 2_210">روز ظهور مهدی ع و روز رجعت و روز قیامت مراتب مختلف یک حقیقت هستند</span> </h3> <p> و این معنا یعنی اتحاد این سه روز بر حسب حقیقت، و اختلاف آنها از نظر مراتب ظهور باعث شده که در تفسیر ائمه ع بعضی آیات گاهی به روز قیامت، و گاهی به روز رجعت، و گاهی به روز ظهور مهدی تفسیر شود، و در سابق هم گذشت که گفتیم چنین روزی فی نفسه ممکن است، بلکه واقع هم هست، و منکر آن هیچ دلیلی بر نفی آن ندارد. </p> 
