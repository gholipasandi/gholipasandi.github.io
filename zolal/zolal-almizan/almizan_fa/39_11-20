<h3 class="ayas">سوره الزمر آیه‌های ۱۱ تا ۲۰</h3><code class="section" rel="39_11-20"/><h3>ترجمه آیات</h3> <p> <span class="trans" rel="39_11">بگو من مامور شده‌ام که خدا را بپرستم و دین را خالص برای او بدانم.  «۱۱» </span><span class="trans" rel="39_12">و نیز مامورم که اولین مسلمان باشم.  «۱۲» </span><span class="trans" rel="39_13">بگو من می‌ترسم در صورت نافرمانی‌ام از امر خدا دچار عذاب روزی عظیم گردم.  «۱۳» </span><span class="trans" rel="39_14">بگو من تنها خدا را می‌پرستم و دین خود را برای او خالص می‌سازم. <code class="page" rel="17,375"/> «۱۴» </span><span class="trans" rel="39_15"> شما هر چه می‌خواهید به جای خدا بپرستید بگو براستی زیانکاران واقعی آنهایند که نفس خود و خویشان خود را در روز قیامت باخته باشند، آگاه باشید که براستی خسران مبین همین است.  «۱۵» </span><span class="trans" rel="39_16">که از بالای سر طبقاتی از آتش و در زیر پا طبقاتی از آتش دارند این است که خداوند بندگان خود را با آن می‌ترساند که ای بندگان من از قهر من بپرهیزید.  «۱۶» </span><span class="trans" rel="39_17">و کسانی که اجتناب دارند از طاغوت از اینکه او را بپرستند و به سوی خدا بازمی‌گردند ایشان  (نزد خدا) بشارت دارند. پس بندگان مرا بشارت ده.  «۱۷» </span><span class="trans" rel="39_18">همانهایی را که به هر سخنی گوش می‌دهند پس بهترین آن را پیروی می‌کنند، آنان هستند که خدا هدایتشان کرده و آنان هستند صاحبان خرد.  «۱۸» </span><span class="trans" rel="39_19">آیا کسی که عذاب برایش حتمی شده آیا تو می‌خواهی کسی را که داخل آتش است نجات دهی؟.  «۱۹» </span><span class="trans" rel="39_20">لیکن کسانی که از پروردگارشان می‌ترسند غرفه‌هایی دارند که ما فوق آن نیز غرفه‌هایی است بنا شده که از دامنه و چشم اندازش نهرها جاری است این وعده خداست و خدا خلف وعده نمی‌کند.  «۲۰» </span></p>               <h3>بیان آیات</h3> <p> در این آیات به نوعی به آغاز کلام برگشت شده، رسول خدا (ص) را دستور می‌دهد به مردم ابلاغ کند که اگر ایشان را به توحید و اخلاص دین برای خدا می‌خواند، بدان جهت است که او مامور از طرف خداست، و نیز مامور شده است که خود او هم مانند سایرین به این دعوت پاسخ مثبت دهد، چیزی که هست این فرق را با سایرین دارد که او بایداولین کس باشد به اسلام آوردن و تسلیم در برابر آنچه به سویش دعوت می‌کند، و خلاصه به چیزی دعوت کند که خودش قبل از دعوت دیگران به آن ایمان داشته باشد حال چه اینکه مردم دعوتش را بپذیرند و یا آن را رد کنند. </p> <p>پس دیگر مردم چشم این طمع را نباید داشته باشند که آن جناب بر خلاف دعوتش عمل کند و سیره‌اش مخالف دعوتش باشد، برای اینکه آن جناب دعوت پروردگار خود را قبلا پذیرفته و اجابت کرده، و او در دین خود استوار و ثابت قدم و از عصیان خدای تعالی ترسان است، با چنین حالی مردم را دعوت می‌کند، کفار را انذار و مؤمنین را بشارت می‌دهد. آنان را به عذابی که خدا برایشان آماده کرده، و اینان را به نعیمی که خدا برایشان تهیه کرده<code class="page" rel="17,376"/> <span class="aya" rel="39_11" data-words="1-9">قل إنی أمرت أن أعبد الله مخلصا له الدین</span>... <span class="aya" rel="39_12" data-words="5-6">أول المسلمین</span> این آیه به نحوی به اول سوره برگشت کرده، که می‌فرمود: <span class="aya" rel="39_2" data-words="1-10">إنا أنزلنا إلیک الکتاب بالحق فاعبد الله مخلصا له الدین</span> و منظور از آن این است که کفار را به کلی از اینکه آن جناب انعطافی بخرج دهد مایوس کند تا دیگر طمعی به او نکنند و سخنی از ترک دعوت و سازگاری با شرک ورزیدن او به میان نیاورند، و این معنا در اول سوره <em>ص</em> و نیز در آیاتی دیگر خاطرنشان شده است. </p> <p>پس گویا در آیه مورد بحث می‌خواهد بفرماید: به ایشان بگو آنچه من بر شما تلاوت کردم که باید خدا را بپرستم و دین خدا را خالص کنم، هر چند خطاب در آن متوجه من است، و لیکن باید متوجه باشید که این صرف دعوت نیست که من فقط شنونده‌ای باشم و مامور باشم که خطاب خدا را به شما برسانم، و خودم هیچ وظیفه‌ای دیگر نداشته باشم، بلکه من نیز مانند یک یک شما مامورم او را عبادت نموده، دین را برای او خالص سازم. باز تکلیف من به همین جا خاتمه نمی‌یابد، بلکه مامورم که قبل از همه شما در برابر آنچه بر من نازل شده تسلیم باشم، و به همین جهت قبل از همه شما من تسلیم شده‌ام، و اینک بعد از تسلیم شدن خودم به شما ابلاغ می‌کنم. آری من از پروردگارم می‌ترسم و او را به اخلاص می‌پرستم، و به او ایمان آورده‌ام، چه اینکه شما ایمان بیاورید و یا نیاورید. پس دیگر طمعی به من نداشته باشید. </p> <p>پس اینکه فرمود: <span class="aya" rel="39_11" data-words="1-9">قل إنی أمرت أن أعبد الله مخلصا له الدین</span> اشاره است به اینکه آن جناب در اطاعت دستور خدا به اخلاص در دین و داشتن دین خالص مانند سایر مردم است. </p> <h3> <span class="title" rel="39_12">بیان جمله‌ <span class="aya" rel="39_12" data-words="2-6">أمرت لأن أکون أول المسلمین</span> و اینکه پیامبر (صلی اللَّه علیه و آله) نیز پیشاپیش دیگران مکلف و مامور به اسلام و عبادت مخلصانه است</span> </h3> <p> <code class="aya" rel="39_12"/>و جمله‌ <span class="aya" rel="39_12" data-words="1-6">و أمرت لأن أکون أول المسلمین</span> اشاره است به اینکه در امری که متوجه من شده زیادتی است بر امری که متوجه همه شده است، و آن زیادتی عبارت از این است که خطاب، قبل از شما متوجه من شده، و غرض از توجه آن به من قبل از شما این است که من اولین کسی باشم که تسلیم این امر شده‌ام و به آن ایمان آورده‌ام. </p> <p><span class="phrase">بعضی<span class="footnote" rel="1" title="تفسیر کشاف، ج ۴، ص ۱۱۹">*</span> از مفسرین گفته‌اند: لام در جمله <em rel="fa_39_12_3-4" data-sentence="107:476">لان اکون</em> لام تعلیل است، و چنین معنا می‌دهد: من به این علت مامور شده‌ام که اولین مسلم هستم، بعضی<span class="footnote" rel="2" title="روزی که هیچ کس برای دیگری مالک چیزی نیست سوره انفطار، آیه ۱۹">*</span> دیگر گفته‌اند: <em>لام</em> زاید است، هم چنان که می‌بینیم در آیه‌ <span class="aya" rel="6_14" data-words="17-24">قل إنی أمرت أن أکون أول من أسلم</span><span class="footnote" rel="3" title="من مامور شده‌ام اولین کسی باشم که اسلام آورده سوره انعام، آیه ۱۴">*</span> حرف لام نیامده.</span> </p> <p>     <code class="page" rel="17,377"/> ولی برگشت هر دو وجه به یک معنا است، برای اینکه اولین مسلمان بودن آن جناب، عنوانی‌به اسلام او می‌دهد، و همین عنوان هم می‌تواند غایت امر به اسلام آوردن باشد، و هم می‌تواند متعلق امر باشد، و به آن امر بفرماید، مثل اینکه هم صحیح است بگوییم او را بزن برای اینکه ادب بشود و هم صحیح است بگوییم او را با زدن ادب کن .  (که در این مثال تادیب که عنوان فعل است، در اولی غایت و علت واقع شده، و در دومی خود آن متعلق امر واقع شده است). </p> <p>در کشاف می‌گوید در معنای این آیه شریفه چند وجه است: یکی اینکه من اولین کسی باشم که در عصر خودم و از بین قومم اسلام آورده باشم چون آن جناب اولین کسی بود که با دین پدران خود مخالفت کرده، و نیز اولین کسی بوده که بت‌ها را رها کرده و نابود نموده است. </p> <p>دوم اینکه من اولین کسی از بین دعوت شدگان باشم که اسلام آورده . </p> <p>سوم اینکه من اولین کسی باشم که خودش را به همان چیزی که دیگران را دعوت کرده، دعوت کرده باشد، تا هم در قولم و هم در فعلم مقتدای قومم باشم، و چون پادشاهان نباشم که مردم را به چیزی دعوت می‌کنند که خود عمل نمی‌کنند. و این که رفتارم، به گونه‌ای باشد که با اولیت در اسلام سازگار باشد تا مردم را به سبب عمل که همان اولیت است رهنمون شود<span class="footnote" rel="1" title="امروز دیگر رابطه و نسبتی بینشان نیست سوره مؤمنون، آیه ۱۰۱">*</span>. </p> <p>و لیکن خواننده عزیز متوجه است که از وجوه مزبور آنکه با سیاق آیات سازگارتر است همان وجه سوم است، و آن همان وجهی است که ما قبلا گفتیم و البته سایر وجوه هم از لوازم آن وجه است. </p> <p><code class="aya" rel="39_13"/> <span class="aya" rel="39_13" data-words="1-9">قل إنی أخاف إن عصیت ربی عذاب یوم عظیم</span> مراد از نافرمانی رسول خدا (ص) نسبت به پروردگارش، به شهادت سیاق این است که: با امر او به این که دین را برای خدای اخلاص نماید مخالفت ورزد. و <span class="phrase">مراد از <em rel="fa_39_13_8-9" data-sentence="8:15">یوم عظیم</em> روز قیامت است.</span> و این آیه در حقیقت به منزله زمینه‌چینی برای آیه بعدی است. </p> <p><code class="aya" rel="39_14"/> <span class="aya" rel="39_14-15" data-words="1-11">قل الله أعبد مخلصا له دینی، فاعبدوا ما شئتم من دونه</span> این آیه تصریح دارد به اینکه رسول خدا (ص) امر پروردگار خود   <code class="page" rel="17,378"/> را اطاعت و امتثال کرده، بر خلاف آیه قبلی که همین معنا را به طور کنایه می‌رساند. در این آیه بکلی کفار را مایوس کرده، و برای همیشه از اینکه آن جناب در برابر خواسته‌هایشان (که همان مخالفت با اوامر الهی است) روی خوش نشان دهد، نومیدشان ساخته است. </p> <p>و اگر کلمه <em>اللَّه</em> را که از نظر ترکیب‌بندی کلام، مفعول کلمه <em>اعبد</em> است، و باید بعد از آن آمده باشد، جلوتر آورده، برای این است که انحصار را افاده کند، و بفهماند که من تنها خدا را می‌پرستم. و جمله‌ <span class="aya" rel="39_14" data-words="4-6">مخلصا له دینی</span> معنای حصر را تاکید می‌کند. <code class="aya" rel="39_15"/>و جمله <span class="aya" rel="39_15" data-words="1-5">فاعبدوا ما شئتم من دونه</span> امری است تهدیدی که می‌فهماند به غیر خدا هر چه را بپرستید سودی به حالتان نخواهد داشت و بالأخره عذاب و وبال اعراضتان از پرستش خدا با اخلاص، گریبانتان را خواهد گرفت. و این معنا که از مفهوم جمله مزبور استفاده می‌شود، صریح در ذیل آیه است که می‌فرماید: <span class="aya" rel="39_15" data-words="6-8">قل إن الخاسرین...</span>. </p> <h3> <span class="title" rel="39_15"><span class="phrase">مقصود از خسران نفس و اهل، و اینکه چنین زیانی <em rel="fa_39_15_19-20" data-sentence="45:4">خسران مبین</em> است</span></span> </h3> <p> <span class="aya" rel="39_15" data-words="6-15">قل إن الخاسرین الذین خسروا أنفسهم و أهلیهم یوم القیامة...</span> <span class="phrase">کلمه <em rel="fa_39_15_19-19" data-sentence="5:83">خسر</em> و <em rel="fa_39_15_19-19" data-sentence="62:66">خسران</em> هر دو به معنای از دست دادن سرمایه است، یا همه‌اش و یا بعضی از آن.</span> <span class="phrase">البته کلمه <em rel="fa_39_15_19-19" data-sentence="11:188">خسران</em> رساتر از کلمه <em rel="fa_39_15_19-19" data-sentence="84:161">خسر</em> است، و <em>خسران نفس</em> به معنای آن است که آدمی نفس خود را در معرض هلاکت و بدبختی قرار دهد، به طوری که استعداد کمالش از بین برود و سعادت به کلی از او فوت شود.</span> <em>خسارت اهل</em> هم به همین معنا است. </p> <p>در این آیه شریفه تعریضی است به مشرکین، که در جمله‌ <span class="aya" rel="39_15" data-words="1-3">فاعبدوا ما شئتم</span> مورد خطاب واقع شده‌اند، گویافرموده، شما هر چه را بپرستید بالأخره سرمایه نفس را از دست داده‌اید، به خاطر اینکه آن را با به کفر کشاندن به هلاکت رساندید، و همچنین اهل و خویشاوندان خود را هلاک کردید، چون شما آنان را وادار به کفر و شرک کردید، و این کفر و شرک همان خسران حقیقی است. </p> <p> <span class="aya" rel="39_15" data-words="16-20">ألا ذلک هو الخسران المبین</span> -آگاه باشید که خسران حقیقی هم همین است، برای اینکه خسرانهای مربوط به امور دنیا هر چه باشد چه مال و چه جاه، ناپایدار است، به خلاف خسران روز قیامت که پایانی ندارد، دائم و جاودان است، چون نه زایل می‌شود و نه منقطع. </p> <p>علاوه بر این، مال و یا جاه وقتی با خسران از دست رفت، جبرانش ممکن است، چه بسا می‌شود که مثل آن و یا بهتر از آن جایگزین آن گردد، به خلاف خسران نفس، که دیگر جبران نمی‌پذیرد. </p> <p>البته این در صورتی است که مراد از <em>اهل</em> خویشاوندان و نزدیکان دنیایی انسان<code class="page" rel="17,379"/> باشد. چون بعضی گفته‌اند: مراد از آن همسران و خدمتکارانی است که خدا برای انسان مؤمن و متقی در بهشت آماده کرده و این معنا بهتر و با مقام آیه مناسب‌تر است، چون خویشاوندی و هر رابطه اجتماعی دنیا در روز قیامت از هم گسیخته می‌شود، هم چنان که خدای تعالی خبر داده که‌ <span class="aya" rel="23_101" data-words="5-8">فلا أنساب بینهم یومئذ</span><span class="footnote" rel="1" title="مجمع البیان، ج ۸، ص ۴۹۳">*</span> و نیز فرموده: <span class="aya" rel="82_19" data-words="1-6">یوم لا تملک نفس لنفس شیئا</span><span class="footnote" rel="2" title="روح المعانی، ج ۲۳، ص ۲۵۳">*</span> و آیاتی دیگر غیر از اینها. </p> <p>و نیز مؤید معنای دوم این آیه است که می‌فرماید: <span class="aya" rel="84_7-9" data-words="1-14">فأما من أوتی کتابه بیمینه، فسوف یحاسب حسابا یسیرا، و ینقلب إلی أهله مسرورا</span><span class="footnote" rel="3" title="و اما کسی که نامه عملش به دست راستش داده شود، به زودی محاسبه می‌شود در حالی که حسابی آسان خواهد داشت با خرسندی به اهلش ملحق خواهد شد سوره انشقاق، آیه ۷-۹">*</span>. </p> <p><code class="aya" rel="39_16"/> <span class="aya" rel="39_16" data-words="1-10">لهم من فوقهم ظلل من النار و من تحتهم ظلل...</span> کلمه <em>ظلل</em> جمع <em>ظله</em> است و-به طوری که گفته‌اند-به معنای ساتری است در بالای سر. و مراد از اینکه ساتری از آتش در بالای سر و ساتری دیگر در زیر پا دارند، این است که آتش از همه جهات به ایشان احاطه دارد. و بقیه الفاظ آیه روشن است. </p> <p><code class="aya" rel="39_17"/> <span class="aya" rel="39_17" data-words="1-12">و الذین اجتنبوا الطاغوت أن یعبدوها و أنابوا إلی الله لهم البشری</span> <span class="phrase">راغب گفته: کلمه <em rel="fa_39_17_4-4" data-sentence="16:57">طاغوت</em> عبارت است از هر متجاوز و از هر معبودی به غیر خدای تعالی.</span> و این کلمه هم در یک نفر استعمال می‌شود، و هم در جمع<span class="footnote" rel="4" title="مفردات راغب، ماده &lt;em&gt;طغی&lt;/em&gt; ">*</span> و ظاهرا مراد از آن در آیه شریفه بت‌ها و هر معبود طاغی دیگری است که به جای خدا پرستیده شود. </p> <p>در آیه شریفه به صرف اجتناب از پرستش طاغوت اکتفاء نشده، بلکه بر آن‌ <span class="aya" rel="39_17" data-words="7-10">و أنابوا إلی الله</span> اضافه کرده است و این اشاره بدان است که صرف نفی خدایان دیگر هیچ فایده‌ای ندارد، آنچه فایده می‌دهد این است که انسان بین نفی آن آلهه و اثبات اله واحد، جمع کند. </p> <p>هم خدا را بپرستد و هم غیر او را نپرستد. این است عبادت با اخلاص دین. </p> <p> <span class="aya" rel="39_17" data-words="11-12">لهم البشری</span> -این جمله، جمله‌ای است انشایی، که در عین حال خبر واقع شده برای‌ <span class="aya" rel="39_17" data-words="2-3">الذین اجتنبوا...</span>. </p> <p> <span class="aya" rel="39_17-18" data-words="13-19">فبشر عباد، الذین یستمعون القول فیتبعون أحسنه...</span> مقتضای ظاهر عبارت این بود که بفرماید: لهم البشری فبشرهم و حاجت نبود که         <code class="page" rel="17,380"/> کلمه <em>عباد</em> آورده شود، و لیکن به منظور از آوردن آن این بوده که با اضافه شدن به ضمیر متکلم آورده شود، تا احترامی از آنان به عمل آمده باشد، و هم دنبالش با جمله‌ <span class="aya" rel="39_18" data-words="1-3">الذین یستمعون القول...</span> توصیف شوند. </p> <p><code class="aya" rel="39_18"/>و <span class="phrase">مراد از <em rel="fa_39_18_3-3" data-sentence="8:187">قول</em> به شهادت اینکه دنبالش مساله <em>اتباع</em> آمده، آن قولی است که ارتباط و مساسی با عمل داشته باشد، پس بهترین قول آن قولی است که آدمی را بهتر به حق برساند، و برای انسان خیرخواهانه‌تر باشد.</span> و انسان فطرتا این طور است که حسن و جمال را دوست می‌دارد و به سویش مجذوب می‌شود، و معلوم است که هر چه آن حسن بیشتر باشد این جذبه شدیدتر است. و اگر زشت و زیبا، هر دو را ببیند، به سوی زیبا متمایل می‌شود، و اگر زیبا و زیباتر را ببیند به سوی زیباتر می‌گراید. و اما اگر به سوی زیباتر نرود، و باز به همان زیبا سرگرم شود معلوم می‌شود که سرگرمی‌اش به زیبا به خاطر زیبایی آن نبوده، چون اگر برای زیبایی آن بود با بیشتر شدن زیبایی، باید بیشتر مجذوب شود، و زیبا را رها کرده به طرف زیباتر متمایل شود. </p> <p>پس اینکه آیه شریفه بندگان خدا را توصیف فرموده به اینکه پیرو بهترین قولند  معنایش این است که مطبوع و مفطور بر طلب حقند و به فطرت خود رشد و رسیدن به واقع را طالبند. پس هر جا امرشان دائر شود بین حق و باطل، بین رشد و گمراهی، البته حق و رشد را متابعت می‌کنند و باطل و گمراهی را رها می‌نمایند. و هر جا امرشان دایر شود بین <em>حق</em> و  <em>احق</em> -حق‌تر-و رشد و رشد بیشتر، البته حق‌تر و رشد بیشتر را انتخاب می‌کنند. </p> <p>پس حق و رشد، مطلوب بندگان خداست، و به همین جهت هر چه بشنوند به آن گوش می‌دهند و این طور نیست که متابعت هوای نفس کنند و هر سخنی را به صرف شنیدن بدون تفکر و تدبر رد کنند. </p> <h3> <span class="title" rel="39_18">مفاد جمله‌ <span class="aya" rel="39_18" data-words="1-5">الذین یستمعون القول فیتبعون أحسنه</span> که در وصف بندگان خود فرموده است</span> </h3> <p> پس جمله‌ <span class="aya" rel="39_18" data-words="1-5">الذین یستمعون القول فیتبعون أحسنه</span> مفادش این است که: بندگان خدا طالب حق و رشدند، به هر سخنی که گوش دهند بدین امید گوش می‌دهند که در آن حقی بیابند و می‌ترسند که در اثر گوش ندادن به آن، حق از ایشان فوت شود. </p> <p>بعضی از مفسرین<span class="footnote" rel="1" title="هیچ کس از آیین ابراهیم روی نگرداند بجز مردم بی‌خرد سوره بقره، آیه ۱۳۰">*</span> گفته‌اند: مراد از گوش دادن به حرف و پیروی کردن از بهترین آن گوش دادن به قرآن و غیر قرآن، و پیروی کردن از قرآن است. </p> <p>بعضی<span class="footnote" rel="2" title="و کسانی که کفر بورزند و آیات ما را تکذیب کنند، اهل آتش و در آن جاوید خواهند بود">*</span> دیگر گفته‌اند: مراد استماع اوامر خدای تعالی و پیروی کردن بهترین آنها     <code class="page" rel="17,381"/> است، مثلا در مساله قصاص، خدا هم اجازه قصاص به ایشان داده، و هم عفو، و ایشان عفو را پیروی می‌کنند. و نیز هم اجازه داده صدقه را آشکارا دهند و هم پنهانی، و ایشان پنهانی صدقه می‌دهند. </p> <p>ولی این دو قولی که از مفسرین نقل کردیم بدون دلیل عموم آیه را تخصیص می‌زند. </p> <p> <span class="aya" rel="39_18" data-words="6-9">أولئک الذین هداهم الله</span> -این جمله اشاره است به اینکه صفت پیروی از بهترین قول، خود هدایتی است الهی، و این هدایت-که گفتیم عبارت است از طلب حق و آمادگی تام برای پیروی از آن هر جا که یافت شود-هدایتی است اجمالی‌که تمامی هدایت‌های تفصیلی و رسیدن به هر یک از معارف الهی بدان منتهی می‌شود. </p> <p> <span class="aya" rel="39_18" data-words="10-14">و أولئک هم أولوا الألباب</span> -یعنی اینهایند تنها کسانی که صاحب عقلند. و از این جمله استفاده می‌شود که عقل عبارت است از نیرویی که با آن به سوی حق راه یافته می‌شود، و نشان داشتن عقل پیروی از حق است. و در تفسیر آیه‌ <span class="aya" rel="2_130" data-words="1-10">و من یرغب عن ملة إبراهیم إلا من سفه نفسه</span><span class="footnote" rel="1" title="اصول کافی، ج ۱، ص ۱۳، ح ۱۲">*</span> که از آن استفاده می‌شود که سفیه آن کسی است که دین خدا را پیروی نکند، در نتیجه عاقل آن کسی است که دین خدا را پیروی کند. </p> <p><code class="aya" rel="39_19"/> <span class="aya" rel="39_19" data-words="1-12">أ فمن حق علیه کلمة العذاب أ فأنت تنقذ من فی النار</span> کلمه عذاب برای هر کس که کفر بورزد آن روز ثابت شد که آدم به سوی زمین هبوط می‌کرد، در آن روز به او گفتند: <span class="aya" rel="2_39" data-words="1-12">و الذین کفروا و کذبوا بآیاتنا أولئک أصحاب النار هم فیها خالدون</span><span class="footnote" rel="2" title="الدر المنثور، ج ۵، ص ۳۲۴">*</span> و در این معنا آیات دیگری نیز هست. </p> <p>مقتضای سیاق این است که در آیه چیزی در تقدیر گرفته شده باشد، چیزی که جمله <span class="aya" rel="39_19" data-words="7-12">أ فأنت تنقذ من فی النار</span> بر آن دلالت کند، و تقدیر کلام این است که: أ فمن حق علیه کلمة العذاب ینجو منه-آیا کسی که کلمه عذاب بر او ثابت شده، از عذاب نجات می‌یابد؟ . و این تقدیر بهتر از آن است که بگوییم تقدیرش ا فمن حق علیه کلمة العذاب خیر أم من وجبت علیه الجنة-آیا کسی که کلمه عذاب بر او ثابت شده بهتر است، یا کسی که بهشت بر او واجب گشته می‌باشد. </p> <p>بعضی<span class="footnote" rel="3" title="مجمع البیان، ج ۸، ص ۴۹۴">*</span> از مفسرین گفته‌اند: معنی جمله این است که آیا کسی که وعید خدای   </p> <p>سوره بقره، آیه 39.    <code class="page" rel="17,382"/> تعالی <span class="phrase">به عقاب بر او واجب گشته، آیا تو می‌توانی او را از آتش خلاص کنی و با آوردن <span class="aya" rel="39_19" data-words="10-12">من فی النار</span> اکتفاء کرده، از اینکه ضمیر <em rel="fa_39_19_7-7" data-sentence="169:11">تنقذه</em> را بیاورد.</span> و برای اینکه بیشتر شنونده را متوجه معنا کند، استفهام را تکرار کرده . </p> <p>بعضی<span class="footnote" rel="1" title="تفسیر منهج الصادقین، ج ۸، ص ۸۲ و روح المعانی، ج ۲۳، ص ۲۵۰">*</span> دیگر گفته‌اند: <em>تقدیر آیه</em> أ فانت تنقذ من فی النار منهم است، یعنی آیا تو می‌توانی از ایشان آن کسانی را که در آتشند نجات دهی؟ چیزی که هست ضمیر <em>منهم</em> از آن حذف شده . و این وجه از همه وجوه نامربوطتر است. </p> <p><code class="aya" rel="39_20"/> <span class="aya" rel="39_20" data-words="1-14">لکن الذین اتقوا ربهم لهم غرف من فوقها غرف مبنیة تجری من تحتها الأنهار</span> کلمه <em>غرف</em> جمع <em>غرفه</em> به معنای بالاخانه است. بعضی<span class="footnote" rel="2" title="تفسیر منهج الصادقین، ج ۸، ص ۸۲ و روح المعانی، ج ۲۳، ص ۲۵۰">*</span> گفته‌اند: این جمله در مقابل جمله‌ <span class="aya" rel="39_16" data-words="1-10">لهم من فوقهم ظلل من النار و من تحتهم ظلل</span> که در باره کفار است قرار دارد. </p> <p> <span class="aya" rel="39_20" data-words="15-16">وعد الله</span> -یعنی خداوند به ایشان وعده داده این وعده را. در نتیجه کلمه مزبور مفعول مطلق است که به جای فعل خود نشسته. </p> <p> <span class="aya" rel="39_20" data-words="17-20">لا یخلف الله المیعاد</span> -این جمله از سنت خدای تعالی در وعده‌هایش خبر می‌دهد و در عین حال دلهای بندگان خود را خرسند می‌سازد. </p> <h3>بحث روایتی‌ <span class="title" rel="39_17 39_15 39_18 39_11 39_12 39_13 39_14 39_16 39_19 39_20"> (چند روایت در باره خسران نفس و اهل، اطاعت جباران، و...) </span> </h3> <p> در تفسیر قمی در روایت ابی الجارود، از امام ابی جعفر (ع) آمده که در ذیل جمله‌ <span class="aya" rel="39_15" data-words="6-13">قلإن الخاسرین الذین خسروا أنفسهم و أهلیهم</span> فرموده: یعنی در نفس خود و اهلشان مغبون شدند<span class="footnote" rel="3" title="تفسیر قمی، ج ۲، ص ۲۴۸">*</span>. </p> <p>و در مجمع البیان در ذیل آیه‌ <span class="aya" rel="39_17" data-words="1-12">و الذین اجتنبوا الطاغوت أن یعبدوها و أنابوا إلی الله لهم البشری</span> می‌گوید: ابو بصیر از امام صادق (ع) روایت کرده که فرمود: شما  (پیروان مکتب اهل بیت) همانها هستید. و هر کس جباری را اطاعت کند گویا او را پرستیده<span class="footnote" rel="4" title="مجمع البیان، ج ۸، ص ۴۹۳">*</span>. </p> <p>       <code class="page" rel="17,383"/> مؤلف: این روایت از باب تطبیق مصداق بر مفهوم عام است. </p> <p>و در کافی است که بعضی از اصحاب ما بدون ذکر سند از هشام بن حکم روایت کرده‌اند که گفت: امام ابو الحسن موسی بن جعفر (ع) به من فرمود: ای هشام خدای تبارک و تعالی اهل عقل و فهم را در کتاب خود بشارت داده و فرموده: <span class="aya" rel="39_17-18" data-words="13-28">فبشر عباد، الذین یستمعون القول فیتبعون أحسنه أولئک الذین هداهم الله و أولئک هم أولوا الألباب</span><span class="footnote" rel="1" title="مجمع البیان، ج ۸، ص ۴۹۴">*</span>. </p> <p>و در الدر المنثور است که: ابن جریر و ابن ابی حاتم از زید بن اسلم روایت کرده‌اند که در ذیل آیه‌ <span class="aya" rel="39_17" data-words="1-6">و الذین اجتنبوا الطاغوت أن یعبدوها</span> گفته است: این دو آیه در باره سه نفر که در جاهلیت می‌گفته‌اند لا اله الا اللَّه نازل شده، و آن سه نفر عبارت بودند از زید بن عمرو بن نفیل، و ابو ذر غفاری، و سلمان فارسی<span class="footnote" rel="2" title="مجمع البیان، ج ۸، ص ۴۹۴">*</span>. </p> <p>مؤلف: این روایت را صاحب مجمع البیان از عبد اللَّه بن زید نقل کرده<span class="footnote" rel="3" title="مجمع البیان، ج ۸، ص ۴۹۳ که بجای عبد اللَّه بن زید &lt;em&gt;، &lt;/em&gt; عبد الرحمن بن زید می‌باشد">*</span> و در الدر المنثور هم از ابن مردویه از ابن عمر آورده که گفت: در باره سعید بن زید و ابو ذر و سلمان نازل شده. و نیز از جویبر از جابر بن عبد اللَّه روایت کرده که گفت: در باره مردی از انصار نازل شده که وقتی آیه‌ <span class="aya" rel="15_44" data-words="1-3">لها سبعة أبواب...</span> نازل شد هفت غلام خود را آزاد کرد<span class="footnote" rel="4" title="الدر المنثور، ج ۵، ص ۳۲۵">*</span>. ولی ظاهرا تمامی این روایات از باب تطبیق داستان بر آیه می‌باشد. </p> 
