<h3 class="ayas">سوره المجادلة آیه‌های ۷ تا ۱۳</h3><code class="section" rel="58_7-13"/><h3>ترجمه آیات</h3> <p> <span class="trans" rel="58_7">مگر نمی‌دانی که خدا آنچه را که در آسمانها و زمین است می‌داند. هیچ نجوای سه نفری نیست مگر آنکه او چهارمیشان است و هیچ پنج نفری نیست مگر اینکه او ششمی آنها است و هیچ کمتر و بیشتری نیست مگر اینکه او با ایشان است هر جا که باشند. آن گاه در روز قیامت به ایشان خبر می‌دهد که چه کردند، چون خدا به هر چیزی دانا است.  «۷» </span><span class="trans" rel="58_8">آیا ندیدی کسانی را که از نجوی نهی شدند و باز بدانچه نهی شدند برگشتند و به گناه و دشمنی و نافرمانی رسول نجوی کردند و چون نزدت می‌آیند تحیتی به تو می‌دهند که خدای تعالی آن طور تحیتی به تو نداده و در دل خود و یا نزد همفکران خود اظهار دلواپسی می‌کنند که نکند خدا به جرم آنچه می‌گوییم عذابمان کند، ایشان را مگر همان جهنم چاره کند و در آن خواهند افتاد و چه بد محل بازگشتی است.  «۸» </span><span class="trans" rel="58_9">هان!ای کسانی که ایمان آورده‌اید وقتی با یکدیگر نجوی می‌کنید به گناه و دشمنی و نافرمانی رسول نجوی مکنید بلکه به احسان و تقوا نجوی کنید و از خدایی که به سویش محشور می‌شوید بترسید.  «۹» </span><span class="trans" rel="58_10">نجوی تنها و تنها از ناحیه شیطان است تا کسانی که ایمان آورده‌اند اندوهگین شوند ولی هیچ ضرری به ایشان نمی‌زند مگر به اذن خدا و مؤمنین باید بر خدا توکل کنند.  «۱۰» </span><span class="trans" rel="58_11">هان!ای کسانی که ایمان آورده‌اید وقتی به شما گفته می‌شود در مجالس به یکدیگر جا بدهید جا دهید تا خدا هم جای شما را در بهشت وسعت دهد، و وقتی هم گفته می‌شود برخیزید تا شخص محترمی بنشیند برخیزید خدای تعالی مؤمنین را به یک درجه، و علم داده شدگان را به چند درجه برتری داده و خدا بدانچه می‌کنید با خبر است.  «۱۱» </span><span class="trans" rel="58_12">ای کسانی که ایمان آورده‌اید وقتی با رسول نجوی می‌کنید قبلا صدقه بدهید این برای شما بهتر و به پاکی نزدیکتر است، حال اگر نداشتید خدا آمرزگار رحیم است.  «۱۲» </span><span class="trans" rel="58_13">گویا از دادن صدقه قبل از هر نوبت نجوی دریغ داشتید حال که صدقه نمی‌دهید و خدا هم از نافرمانیتان گذشت پس به نماز و زکات و اطاعت خدا و رسول بپردازید و خدا از آنچه می‌کنید با خبر است.  «۱۳» </span></p>           <h3>بیان آیات</h3> <p> این آیات راجع به نجوی و پاره‌ای آداب مجالست است. <code class="page" rel="19,321"/> <span class="aya" rel="58_7" data-words="1-13">أ لم تر أن الله یعلم ما فی السماوات و ما فی الأرض</span> استفهام در این آیه انکاری است. و منظور از رؤیت، علم یقینی است، که بر اساس استعاره آن را رؤیت خوانده. و این جمله مقدمه‌ای است که مضمون جملات بعدی را تعلیل می‌کند. و حاصل مجموع آیه این است که: اگر گفتیم اهل نجوی هر چند نفر باشند خدا هم یک نفر است با ایشان، برای این است که خدا آنچه را در آسمانها و زمین است می‌داند. </p> <h3> <span class="title" rel="58_7 58_8 58_9 58_10 58_11 58_12 58_13">مقصود از چهارمی بودن خدا برای سه نجوی کننده و ششمی بودن او برای پنج نجوی کننده</span> </h3> <p> <span class="aya" rel="58_7" data-words="14-27">ما یکون من نجوی ثلاثة إلا هو رابعهم و لا خمسة إلا هو سادسهم...</span> کلمه <em>نجوی</em> مصدر و به معنای <em>تناجی</em> یعنی با یکدیگر بیخ گوشی سخن گفتن است. و ضمیرهای مفرد در آیه همه به خدای سبحان برمی‌گردد. و <span class="phrase">مراد از دو جمله <em rel="fa_58_7_20-20" data-sentence="16:82">رابعهم</em>  و <em rel="fa_58_7_26-26" data-sentence="77:63">سادسهم</em> کسی است که با شرکت خود عدد سه را چهار و عدد پنج را شش می‌سازد.</span> </p> <p>می‌فرماید: اگر اهل نجوی سه نفر باشند چهارمیشان خدا است، و اگر پنج نفر باشند ششمی آنها خدا است، چون خدا با ایشان و عالم به اسرار ایشان است. همان طور که گفتیم در اول آیه مساله آگاهی خدا را ذکر کرد، و فرمود: <span class="aya" rel="58_7" data-words="1-6">أ لم تر أن الله یعلم...</span>، و در آخر آیه برای بار دوم می‌فرماید: <span class="aya" rel="58_7" data-words="48-52">إن الله بکل شیء علیم</span>. </p> <p> <span class="aya" rel="58_7" data-words="28-35">و لا أدنی من ذلک و لا أکثر</span> -یعنی و نه کمتر از اینها و نه بیشتر. با آوردن این دو کلمه اطلاقی به کلام داد که شامل تمامی اعداد اهل نجوی بگردد. <span class="phrase">اما کلمه <em rel="fa_58_7_29-29" data-sentence="9:77">أدنی</em> شامل کمتر از سه نفر یعنی دو نفر و شامل کمتر از پنج نفر یعنی چهار نفر می‌شود.</span> و <span class="phrase">اما کلمه  <em rel="fa_58_7_34-34" data-sentence="10:29">اکثر</em> شامل عدد شش و بالاتر می‌شود.</span> </p> <p>و از لطف سیاق این آیه آن است که با آوردن عدد سه، چهار، پنج، و شش، ترتیب اعداد را رعایت کرده، بدون اینکه یکی از آنها را تکرار کرده باشد، چون ممکن بود بفرماید: هیچ نجوای سه نفری نیست مگر آنکه خدا چهارمی آنان است، و هیچ نجوای چهار نفری نیست، مگر آنکه او پنجمی آنان است، و هیچ نجوای پنج نفری نیست، مگر آنکه او ششمی ایشان است. </p> <p> <span class="aya" rel="58_7" data-words="36-41">إلا هو معهم أین ما کانوا</span> -منظور از با ایشان بودن خدا با ایشان بودن از حیث علم و آگاهی به سخنانی است که بیخ گوش یکدیگر می‌گویند، می‌فرماید: خدای تعالی در این نجوی شریک ایشان است. </p> <p>با این بیان روشن می‌شود که منظور از چهارم بودن خدا برای سه نفر اهل نجوی و ششم بودن برای پنج نفر اهل نجوی همین است که: خدا با ایشان است در علم، و مشترک با آنان است در اطلاع بر سخنان سری آنها، نه اینکه خدای تعالی عدد سه نفر آنان را به صورت<code class="page" rel="19,322"/> یک انسانی مجسد چهار نفر کند، زیرا خدای سبحان منزه از جسمیت و بری از مادیت است. </p> <p>توضیح اینکه: مقتضای وحدت سیاق این است که: منظور از دو استثنای‌ <span class="aya" rel="58_7" data-words="19-21">إلا هو رابعهم</span> و <span class="aya" rel="58_7" data-words="25-27">إلا هو سادسهم</span> یک چیز باشد، و در هر دو بخواهد بفهماند چیزی بر خدا پوشیده نیست. پس در حقیقت برگشت معنای این دو استثناء به یک استثناء است، و آن‌ <span class="aya" rel="58_7" data-words="36-38">إلا هو معهم</span> است. و این معیت یا معیت علمی است، و معنایش این است که: خدا در هر حال مشارک ایشان است در آگاهی. و یا معیت وجودی است، و معنایش این است که: هر جا قومی فرض شود که مشغول نجوی هستند، خدای تعالی همانجا هست، و شنوا و دانای به سخنان ایشان است. </p> <p>و منظور از جمله‌ <span class="aya" rel="58_7" data-words="39-41">أین ما کانوا</span> این است که مطلب را از نظر مکان عمومیت دهد، و بفهماند وقتی معیت خدا با اهل نجوی معیت علمی است، نه نزدیکی جسمانی، دیگر تفاوت نمی‌کند که آن مکان نزدیک باشد یا دور. پس هیچ مکانی از خدای سبحان خالی نیست، در عین اینکه او در مکان نمی‌گنجد. </p> <p>از آنچه گذشت این معنا هم روشن می‌شود که مفاد آیه مورد بحث-یعنی چهارمی بودن خدا برای سه نفر اهل نجوی، و ششمی بودنش برای پنج نفر اهل نجوی-منافاتی با آیه شریفه‌ <span class="aya" rel="5_73" data-words="1-8">لقد کفر الذین قالوا إن الله ثالث ثلاثة</span><span class="footnote" rel="1" title="سوره مائده، آیه ۷۳">*</span> که می‌فرماید: آنها که معتقدند خدا سومی سه خدا است کافر شدند ندارد، چون در ذیل این آیه مفصلا بیان کردیم که منظور صاحبان این عقیده این بوده که خدا واحدی است عددی که با انضمام دو خدای دیگر می‌شوند سه خدا، و حال آنکه وحدت خدا عددی نیست، او احدی الذات است، و محال است چیزی غیر او با او فرض شود تا دوم او باشد. پس مراد از چهارمی بودن خدا برای سه نفر اهل نجوی و ششمی بودنش برای پنج نفر، همین است که گفتیم: او عالم به سخنان سری ایشان است. </p> <p>آنچه از نظر آنان سری شمرده می‌شود برای خدا عز و جل مکشوف و ظاهر است. منظور این است، نه اینکه خدا مانند اهل نجوی وجودی محدود دارد، وجودی که دومی و سومی هم برایش فرض می‌شود، تا بپرسی چرا در آیه سوره مائده گویندگان به اینکه خدا ثالث ثلاثه است را کافر خوانده، و آن گاه خودش را در این آیه چهارمی سه نفر اهل نجوی، و ششمی پنج نفر آنان معرفی کرده است. </p> <p> <span class="aya" rel="58_7" data-words="42-47">ثم ینبئهم بما عملوا یوم القیامة</span> -یعنی روز قیامت اهل نجوی را به حقیقت هر   <code class="page" rel="19,323"/> عملی که کرده‌اند-که یکی از آنها نجوی است-خبر می‌دهد. </p> <p> <span class="aya" rel="58_7" data-words="48-52">إن الله بکل شیء علیم</span> -این جمله، جمله قبلی را تعلیل می‌کند، و نیز علم خدا را به آنچه که در آسمانها و زمین است-که در اول آیه مورد بحث بود-تاکید می‌نماید. و نیز تاکید می‌کند که چگونه خدا با اهل نجوی است. </p> <p>این آیه می‌تواند در عین تایید و تاکید مطالب قبل تمهید و زمینه‌چینی برای آیات بعد هم باشد، و ذیل آن که لحنی شدید دارد بی‌ارتباط با آیات بعد که در مقام مذمت و تهدید است نباشد. <code class="aya" rel="58_8"/> </p><h3> <span class="title" rel="58_8 58_7 58_9 58_10 58_11 58_12 58_13">مذمت و توبیخ منافقان و بیمار دلانی که با وجود نهی شدن از نجوی، باز هم نجوی می‌کردند</span> </h3> <p> <span class="aya" rel="58_8" data-words="1-13">أ لم تر إلی الذین نهوا عن النجوی ثم یعودون لما نهوا عنه...</span> سیاق آیات دلالت دارد بر اینکه در بین جمعی از منافقین و بیماردلان از مؤمنین نجوی کردن علیه رسول خدا (ص) و مؤمنین حقیقی شایع شده بوده، و سخنان بیخ گوشیشان پیرامون گناه و دشمنی و نافرمانی از آن جناب بوده تا به این وسیله مؤمنین واقعی را آزار دهند، و آنها را محزون کنند، و گویا بر این عمل اصرار هم می‌ورزیدند، حتی از نهی خدا هم منتهی نشدند، لذا این آیات نازل شد. </p> <p>بنا بر این، آیه مورد بحث مذمت و توبیخ غیابی از ایشان است، و در آن روی سخن را متوجه رسول خدا (ص) کرد، و مستقیما با خود آنان سخن نگفت، تا بیشتر تحقیرشان کرده باشد و بفهماند اهل نجوی لیاقت آن را ندارند که به شرف همکلاسی و خطاب خدا مشرف شوند، و امرشان هم آن قدر اهمیت ندارد که خدای تعالی به خاطر آن روی سخن با ایشان کند. </p> <p>و معنای آیه این است که: آیا ندیدی چگونه آنها که از نجوی نهی شدند دوباره عمل نکوهیده خود را تکرار کردند، و هم چنان مؤمنین را محزون می‌کنند. و در اینکه فرمود:  یعودون-برمی‌گردند و به صیغه مضارع تعبیر آورد برای این است که استمرار را برساند، و اگر با اینکه ممکن بود بفرماید <em>یعودون الیها</em> دوباره از نجوی تعبیر به موصول و صله آورد، برای این است که به علت مذمت و توبیخ خود اشاره کرده باشد، و بفهماند اگر ایشان را مذمت می‌کنم به خاطر این است که عملی را تکرار می‌کنند که قبلا از آن نهی شده بودند. </p> <p> <span class="aya" rel="58_8" data-words="15-21">یتناجون بالإثم و العدوان و معصیة الرسول</span> -مقابله‌ای که در این آیه شریفه بین اثم و عدوان و معصیت رسول واقع شده می‌فهماند که منظور از <em>اثم</em> آن قسم اعمالی است که اثر سوء دارد، ولی اثر سوئش از مرتکب آن به دیگران تجاوز نمی‌کند، نظیر میگساری و قمار و بی‌نمازی که صرفا مربوط به حق اللَّه است. و منظور از کلمه <em>عدوان</em> آن اعمال زشتی است<code class="page" rel="19,324"/> که ضررش دامن‌گیر دیگران می‌شود، و گناهان مربوط به حق الناس است که مردم از آن متضرر و متاذی می‌شوند. و این دو قسم هر دو از موارد معصیت اللَّه است. و سومی که معصیت الرسول باشد عبارت است از اعمالی که مخالفت با خدا نیست، اعمالی که از نظر شرع جائز است، و رسول خدا (ص) از طرف خدای تعالی در باره آنها نه امری فرموده و نه نهیی کرده، لیکن از طرف خودش و به منظور تامین مصالح امت دستوری صادر فرموده، مانند نجوایی که مشتمل بر معصیت خدا نیست، لیکن رسول خدا (ص) که ولی امت است، و از خود امت اختیاراتش در امور مربوط به امت بیشتر است، دستور داده که از آن اجتناب ورزند. </p> <p>بنا بر این، نجوی دو قسم می‌تواند باشد، یکی اصل این عمل، صرفنظر از اینکه معصیت خدا باشد یا نباشد، که آیه شریفه‌ <span class="aya" rel="58_8" data-words="5-13">الذین نهوا عن النجوی ثم یعودون لما نهوا عنه</span> مرتکبین آن را مذمت و توبیخ می‌کرد، و می‌فرمود که مسلمین از این عمل نهی شده‌اند. و دوم آن نجوایی که مشتمل بر انواعی از گناهان باشد که آیه مورد بحث از آن نهی و مرتکبین آن را مذمت و توبیخ می‌کند، و این مرتکبین عبارتند از منافقین و بیماردلان از مؤمنین که بسیار نجوی می‌کردند، و با این عمل خود مؤمنین را ناراحت و اندوهگین می‌ساختند. </p> <p>بعضی از مفسرین<span class="footnote" rel="1" title="مجمع البیان، ج ۹، ص ۲۵۰">*</span> گفته‌اند: منافقین با یهودیان نجوی و رازگویی می‌کردند، و با این عمل خود مؤمنین را اندوهگین، و ایجاد دلهره و فزع می‌نمودند، و در تصمیم‌های آنان وهن و سستی ایجاد می‌کردند. اما به نظر ما این نظریه درست نیست، برای اینکه ظاهر آیه‌ <span class="aya" rel="58_8" data-words="5-8">الذین نهوا عن النجوی...</span>، این است که منظور مسلمین هستند، که از نجوی نهی شده‌اند. </p> <p> <span class="aya" rel="58_8" data-words="22-30">و إذا جاؤک حیوک بما لم یحیک به الله</span> -یعنی و چون نزد تو می‌آیند درودی به تو می‌فرستند که خدا آن طور درودی به تو نفرستاده، چون درود و تحیت خدا سلام است، که تحیتی است مبارک و طیب، ولی آنها (یهودیان) سلام نمی‌کردند، وقتی نزد رسول خدا  (ص) می‌آمدند می‌گفتند <em>السام علیک</em> و کلمه <em>سام</em> به معنای مرگ است، و طوری وانمود می‌کردند که گفته‌اند: <em>السلام علیک</em> -این نظریه جمعی از مفسرین است. ولی <span class="phrase">با ظاهر آیه خیلی سازگار نیست، برای اینکه ضمیر <em>اذا جاءوک</em> و <em rel="fa_58_8_24-24" data-sentence="67:180">حیوک</em> به موصولی برمی‌گردد که‌ در جمله‌ <span class="aya" rel="58_8" data-words="5-8">الذین نهوا عن النجوی</span> است، و خواننده توجه فرمود که این جمله به روشنی نمی‌تواند شامل یهود باشد.</span> </p> <p>   <code class="page" rel="19,325"/> <span class="aya" rel="58_8" data-words="31-40">و یقولون فی أنفسهم لو لا یعذبنا الله بما نقول</span> <span class="phrase">-این جمله عطف است بر جمله  <em rel="fa_58_8_24-24" data-sentence="27:23">حیوک</em> ، و ممکن است حال باشد.</span> و از ظاهر آن برمی‌آید که این گفتار، گفتار زبانی ایشان نبوده، بلکه حدیث نفس بوده که در دل با خود می‌گفتند، و این جمله تحریک است به صورت طعنه (مثل اینکه به کسی که تهدیدت می‌کند می‌گویی همین حالا بزن چرا نمی‌زنی؟). پس این سخن از منافقین انکار رسالت رسول خدا (ص) بر اساس کنایه است، و معنایش این است که: اینان به تو تحیتی می‌دهند که خدا چنان تحیتی به تو نفرستاده، و در دل با خود می‌گویند که: تو پیامبر خدا نیستی، اگر بودی ایشان را به خاطر آن تحیت عذاب می‌کردی. </p> <p>بعضی از مفسرین<span class="footnote" rel="1" title="مجمع البیان، ج ۹، ص ۲۵۰">*</span> گفته‌اند: مراد از جمله‌ <span class="aya" rel="58_8" data-words="31-34">و یقولون فی أنفسهم</span> این نیست که در دل با خود می‌گفتند، بلکه این است که در بین خود و برای یکدیگر می‌گفتند، و این معنا کمی از سیاق آیه به دور است. </p> <p> <span class="aya" rel="58_8" data-words="35-40">لو لا یعذبنا الله بما نقول</span> -خدای تعالی این احتجاج منافقین را با جمله‌ <span class="aya" rel="58_8" data-words="41-45">حسبهم جهنم یصلونها فبئس المصیر</span> پاسخ داده، می‌فرماید: منافقین در اینکه عذاب خدا را انکار کردند اشتباه کردند، و به طور قطع به آن عذابی که به آن تهدید شده‌اند خواهند رسید، و آن عذاب جهنم است که داخلش خواهند شد، و حرارتش را خواهند چشید، و همین جهنم برای عذابشان بس است. </p> <p>گویا همین منافقین و بیماردلان بودند که بعد از آنکه از مناهی و گناهان خدا دست برنداشتند آیه سوره احزاب در باره‌شان نازل شد که می‌فرماید: <span class="aya" rel="33_60-61" data-words="1-28">لئن لم ینته المنافقون و الذین فی قلوبهم مرض و المرجفون فی المدینة لنغرینک بهم ثم لا یجاورونک فیها إلا قلیلا، ملعونین أینما ثقفوا أخذوا و قتلوا تقتیلا</span><span class="footnote" rel="2" title="اگر منافقان از توطئه و کسانی که در دلهایشان بیماری است و آنانی که خبرهای اراجیف در شهر مدینه پخش می‌کنند دست برندارند هر آینه تو را بر دفع آنان بگماریم تا دیگر مجاور تو نباشند مگر زمانی اندک، اینان ملعونند هر کجا یافت شوند باید به خواری کشته شوند سوره احزاب، آیه ۶۰ و ۶۱">*</span>. </p> <p><code class="aya" rel="58_9"/> <span class="aya" rel="58_9" data-words="1-14">یا أیها الذین آمنوا إذا تناجیتم فلا تتناجوا بالإثم و العدوان و معصیة الرسول...</span> سیاق آیات خالی از این دلالت نیست که آیه شریفه در مقام تخفیف و رخصت نازل شده، و در آن خطاب را متوجه مؤمنین واقعی کرده، می‌فرماید: شما می‌توانید نجوی کنید، به     <code class="page" rel="19,326"/> شرطی که نجوایتان توأم با اثم و عدوان و معصیت رسول نباشد، بلکه تناجی به بر و تقوا باشد. </p> <p><span class="phrase">منظور از <em>بر</em> تمامی کارهای خیر است که در مقابل کلمه <em>عدوان</em> قرار گرفته، و منظور از  <em rel="fa_58_9_18-18" data-sentence="98:35">تقوی</em> آن عملی است که <em>اثم</em> نباشد.</span> آن گاه مطلب را با أمر به مطلق تقوا و تهدید از قیامت تاکید نموده، می‌فرماید: <span class="aya" rel="58_9" data-words="20-25">و اتقوا الله الذی إلیه تحشرون</span>. </p> <p><code class="aya" rel="58_10"/> <span class="aya" rel="58_10" data-words="1-14">إنما النجوی من الشیطان لیحزن الذین آمنوا و لیس بضارهم شیئا إلا بإذن الله...</span> مراد از <em>نجوی</em> -به طوری که از سیاق استفاده می‌شود-نجوایی است که آن روز در بین منافقین و بیماردلان جریان داشته، نجوایی که از ناحیه شیطان بوده. به این معنا که شیطان این عمل را در دلهایشان جلوه داده بود و تشویقشان کرده بود که با یکدیگر نجوی کنند تا مسلمانان را اندوهگین و پریشان خاطر کنند، تا خیال کنند می‌خواهد بلایی بر سرشان بیاید. </p> <p>خدای سبحان بعد از آنکه نجوی را با آن شرایط برای مؤمنین تجویز کرد، مؤمنین را دلگرم و خاطر جمع کرد که این توطئه‌ها نمی‌تواند به شما گزندی برساند، مگر به اذن خدا، چون زمام امور همه به دست خدا است، پس بر خدا توکل کنید، و از ضرر نجوای منافقین اندوهگین نشوید که خدا تصریح کرده به اینکه: <span class="aya" rel="65_3" data-words="7-13">و من یتوکل علی الله فهو حسبه</span><span class="footnote" rel="1" title="هر کس بر خدا توکل کند خدا او را بس است سوره طلاق، آیه ۳">*</span> و وعده داده که هر کس بر او توکل کند خدا برایش کافی است، و با این وعده وادارشان می‌کند بر توکل و می‌فرماید: که توکل از لوازم ایمان مؤمن است، اگر به خدا ایمان دارند باید بر او توکل کنند که او ایشان را کفایت خواهد کرد. این بود معنای‌ <span class="aya" rel="58_10" data-words="8-19">و لیس بضارهم شیئا إلا بإذن الله و علی الله فلیتوکل المؤمنون</span>. </p> <p><code class="aya" rel="58_11"/> <span class="aya" rel="58_11" data-words="1-14">یا أیها الذین آمنوا إذا قیل لکم تفسحوا فی المجالس فافسحوا یفسح الله لکم...</span> مصدر <em>تفسح</em> به معنای فراخی است. همچنین کلمه <em>فسح</em> . و <span class="phrase">کلمه <em rel="fa_58_11_9-9" data-sentence="5:50">مجالس</em>  جمع <em rel="fa_58_11_9-9" data-sentence="65:31">مجلس</em> است که به معنای مکان جلوس است.</span> و منظور از فراخی دادن در مجالس  این است که آدمی خود را جمع و جور کند تا جای آن دیگری فراخ شود، و فسحت دادن خدا به چنین کس به این معنا است که جای او را در بهشت وسعت دهد. </p> <p>این آیه شریفه ادبی از آداب معاشرت را بیان می‌کند، و از سیاق آن برمی‌آید که قبل از این دستور وقتی اصحاب در مجلس رسول خدا (ص) حاضر می‌شدند،   <code class="page" rel="19,327"/> به صورتی می‌نشستند که جا برای سایرین نمی‌گذاشتند، و واردین جایی برای نشستن نمی‌یافتند که آیه شریفه ایشان را ادب آموخت. البته این دستور اختصاص به مجلس رسول خدا  (ص) ندارد، هر چند آیه شریفه در آن مورد نازل شده، لیکن دستور عمومی است. </p> <p>و معنای آیه این است که: ای کسانی که ایمان آورده‌اید وقتی به شما گفته می‌شود جمع و جور بنشینید و جا بدهید تا دیگران هم بتوانند بنشینند، وسعت بدهید تا خدا هم در بهشت به شما وسعت دهد. </p> <p> <span class="aya" rel="58_11" data-words="15-19">و إذا قیل انشزوا فانشزوا</span> -این جمله متضمن یک ادب دیگر است. کلمه <em>نشوز</em>  -به طوری که گفته‌اند-به معنای بلند شدن از سر چیزی و برگشتن از آن است، و نشوز از مجلس به این است که آدمی از مجلس برخیزد تا دیگری بنشیند، و بدین وسیله او را تواضع و احترام کرده باشد. </p> <p>و معنای جمله این است که: اگر به شما پیشنهاد می‌شود که از جای خود برخیزید تا دیگری که افضل و عالم‌تر و با تقواتر از شما است بنشیند، بپذیرید و جای خود را به او بدهید. </p> <h3> <span class="title" rel="58_11 58_7 58_8 58_9 58_10 58_12 58_13">تجلیل از علماء امت</span> </h3> <p> <span class="aya" rel="58_11" data-words="20-29">یرفع الله الذین آمنوا منکم و الذین أوتوا العلم درجات</span> -در این معنا هیچ تردیدی نیست که لازمه ترفیع خدا درجه بنده‌ای از بندگانش را باعث زیادتر شدن قرب او به خدای تعالی است، و این خود قرینه و شاهدی است عقلی بر اینکه مراد از اینهایی که موهبت علمشان داده‌اند، علمایی از مؤمنین است. بنا بر این، آیه شریفه دلالت می‌کند بر اینکه مؤمنین دو طایفه هستند، یکی آنهایی که تنها مؤمنند، دوم آنهایی که هم مؤمنند و هم عالم، و طایفه دوم بر طایفه اول برتری دارند، هم چنان که در جای دیگر فرموده: <span class="aya" rel="39_9" data-words="16-23">هل یستوی الذین یعلمون و الذین لا یعلمون</span><span class="footnote" rel="1" title="آیا آنان که می‌دانند با آنان که نمی‌دانند برابرند؟ سوره زمر، آیه ۹">*</span>. </p> <p>با این بیان روشن گردید که مساله بالا بردن درجاتی که در آیه شریفه مورد بحث آمده، مخصوص علمای از مؤمنین است. آنها هستند که کلمه <em>رفع درجات</em> در موردشان صادق است، و اما بقیه مؤمنین ارتقائشان به چند درجه نیست، بلکه تنها به یک درجه است. </p> <p>بنا بر این، تقدیر آیه شریفه چنین است: یرفع اللَّه الذین امنوا منکم درجة و یرفع الذین اوتوا العلم منکم درجات و در این آیه شریفه تعظیم و احترامی از علمای امت شده که بر هیچ کس پوشیده نیست. و جمله‌ <span class="aya" rel="58_11" data-words="30-34">و الله بما تعملون خبیر</span> مضمون آیه را تاکید می‌کند. </p> <h3> <span class="title" rel="58_7 58_8 58_9 58_10 58_11 58_12 58_13">وجوب دادن صدقه بر توانگران قبل از نجوی یا پیامبر (صلی اللَّه علیه و آله و سلم) ، علت و حکمت آن، و سپس نسخ شدن این حکم</span> </h3> <p> <code class="aya" rel="58_12"/> <span class="aya" rel="58_12" data-words="1-12">یا أیها الذین آمنوا إذا ناجیتم الرسول فقدموا بین یدی نجواکم صدقة...</span> منظور از جمله وقتی با رسول نجوی می‌کنید <em>، </em> وقتی می‌خواهید با رسول نجوی کنید است. می‌فرماید: هر وقت خواستید با آن جناب گفتگوی سری بکنید، قبل از آن صدقه‌ای بدهید. </p> <p> <span class="aya" rel="58_12" data-words="13-17">ذلک خیر لکم و أطهر</span> -این جمله علت تشریع صدقه قبل از نجوی را بیان می‌کند، نظیر جمله‌ <span class="aya" rel="2_184" data-words="27-31">و أن تصوموا خیر لکم</span><span class="footnote" rel="1" title="سوره بقره، آیه ۱۸۴">*</span> که مطالب قبل خود را تعلیل می‌کند. و در اینکه منظور از جمله مورد بحث خیر بودن و أطهر بودن برای نفوس و قلوب است، هیچ شکی نیست، و شاید وجهش این باشد که ثروتمندان از مسلمین زیاد با رسول خدا (ص) نجوی می‌کردند، و می‌خواستند این را برای خود نوعی امتیاز و تقرب به رسول به حساب آورده، در برابر فقراء خود را از خصیصین رسول وانمود کنند، در نتیجه فقراء از این بابت ناراحت می‌شدند، و دلهایشان می‌شکست، لذا خدای تعالی به آنها دستور داد هر وقت خواستند با آن جناب در گوشی سخن بگویند، قبلا به فقراء صدقه دهند، که این عمل باعث می‌شود اولا دلها به هم نزدیک شود و ثانیا حس رحمت و شفقت و مودت و پیوند دلها بیشتر گشته، کینه‌ها و خشم‌های درونی زدوده گردد. </p> <p>در کلمه <em>ذلک</em> التفاتی به کار رفته، چون قبلا خطاب به عموم مؤمنین بود، و در این کلمه خطاب را متوجه شخص رسول ( ص) کرد، و با این تغییر لحن، تجلیلی لطیف از آن جناب نمود، چون حکم صدق مربوط به نجوای با آن جناب بود، و اگر التفات را متوجه آن حضرت کند، افاده عنایت بیشتری نسبت به آن جناب می‌کند. </p> <p> <span class="aya" rel="58_12" data-words="18-24">فإن لم تجدوا فإن الله غفور رحیم</span> -یعنی اگر چیزی نیافتید که آن را صدقه دهید، در این صورت تکلیف صدقه قبل از نجوی ساقط می‌شود، و خدای تعالی به شما رخصت می‌دهد که با آن جناب نجوی کنید، و از شما عفو کرد که او غفور و رحیم است. بنا بر این بیان، جمله‌ <span class="aya" rel="58_12" data-words="21-24">فإن الله غفور رحیم</span> از باب به کار بردن سبب در جای مسبب است،  (زیرا مسبب که باید در آیه ذکر می‌شد این بود که بفرماید: فان لم تجدوا عفی اللَّه عنکم و غفر لکم و رحمکم ولی مسبب را ذکر نکرد، سبب را که همان غفور و رحیم بودن خدا است ذکر نمود). </p> <p>در این آیه شریفه دلالتی هست بر اینکه تکلیف دادن صدقه مخصوص توانگران است،   <code class="page" rel="19,329"/> و بی‌نوایان مکلف بدان نیستند، هم چنان که همین معنا قرینه است بر اینکه منظور از وجوب در  <em>فقدموا</em> وجوب صدقه بر توانگران است. </p> <p><code class="aya" rel="58_13"/> <span class="aya" rel="58_13" data-words="1-8">أ أشفقتم أن تقدموا بین یدی نجواکم صدقات...</span> این آیه شریفه حکم صدقه در آیه قبلی را نسخ کرده، و در ضمن عتاب شدیدی به اصحاب رسول خدا (ص) و مؤمنین فرموده که به خاطر ندادن صدقه به کلی از نجوای با رسول خدا (ص) صرفنظر کردند، و به جز علی بن ابی طالب احدی صدقه نداد و نجوی نکرد، و تنها آن جناب بود که ده نوبت صدقه داد و نجوی کرد. و به همین جهت این آیه نازل شد، و حکم صدقه را نسخ کرد. </p> <p>کلمه <em>اشفاق</em> به معنای ترس است، و جمله‌ <span class="aya" rel="58_13" data-words="3-4">أن تقدموا</span> مفعول این کلمه است، و معنای آیه این است که: آیا ترسیدید صدقه دهید که نجوی را تعطیل کردید؟ احتمال هم دارد که مفعول کلمه مذکور حذف شده و تقدیر کلام ء اشفقتم الفقر... باشد، یعنی آیا از فقر ترسیدید که به خاطر صدقه ندادن نجوی نکردید. </p> <p>بعضی از مفسرین<span class="footnote" rel="1" title="روح المعانی، ج ۲۸، ص ۳۱">*</span> گفته‌اند: اگر کلمه <em>صدقه</em> را به صیغه جمع آورد و فرمود  <em>صدقات</em> برای این است که ترس صحابه از یک بار صدقه دادن نبود، چون یک بار صدقه دادن کسی را فقیر نمی‌کند، بلکه ترسشان از دادن صدقات بسیار برای نجواهای بسیار بوده. </p> <p> <span class="aya" rel="58_13" data-words="9-20">فإذ لم تفعلوا و تاب الله علیکم فأقیموا الصلاة و آتوا الزکاة...</span> -یعنی حال که از عمل بدانچه مکلف شدید سر باز زدید، و خدا هم از این سرپیچیتان صرفنظر نموده، به عفو و مغفرت خود به شما رجوع نمود، اینک رجوع او را غنیمت شمرده در امتثال سایر تکالیفش چون نماز و روزه کوشش کنید. </p> <p>بنا بر این، جمله‌ <span class="aya" rel="58_13" data-words="12-15">و تاب الله علیکم</span> دلالتی بر این معنا هم دارد که ترک نجوی به خاطر ندادن صدقه گناه بوده، چیزی که هست خدای تعالی ایشان را آمرزیده. </p> <p>و در اینکه جمله‌ <span class="aya" rel="58_13" data-words="16-17">فأقیموا الصلاة</span> را با آوردن حرف <em>فاء</em> بر سرش، متفرع کرد بر جمله‌ <span class="aya" rel="58_13" data-words="9-11">فإذ لم تفعلوا...</span> دلالتی است بر اینکه حکم وجوب صدقه قبل از نجوی نسخ شده. </p> <p>و در جمله‌ <span class="aya" rel="58_13" data-words="21-25">و أطیعوا الله و رسوله</span> دلالتی هست بر عمومیت حکم اطاعت نسبت به این تکلیف و سایر تکالیف، و اینکه اطاعت به طور مطلق واجب است. و در جمله‌ <span class="aya" rel="58_13" data-words="26-30">و الله خبیر بما تعملون</span> نوعی تشدید هست که حکم وجوب اطاعت خدا و رسول را تاکید می‌کند. </p> <h3>بحث روایتی‌ <span class="title" rel="58_8 58_11 58_7 58_9 58_10 58_12 58_13">روایاتی در ذیل آیات مربوط به نجوی ، تحیت مغرضانه منافقین بر پیامبر (صلی اللَّه علیه و آله و سلم)، و رفع درجات علماء</span> </h3> <p> <span class="phrase">در مجمع البیان آمده که: حمزه و رویس روایت کرده‌اند که: یعقوب آیه را به صورت  <em>ینتجون</em> و بقیه قاریان به صورت <em rel="fa_58_8_14-14" data-sentence="115:16">یتناجون</em> قرائت کرده‌اند.</span> شاهد قرائت حمزه کلام رسول خدا (ص) است، که در باره علی (ع) در پاسخ کسانی که پرسیدند: چرا با علی تناجی می‌کنی و با ما نمی‌کنی؟ فرمود: ما انا انتجیته، بل اللَّه انتجاه من به دستور خود با او نجوی نکردم، بلکه خدا دستور داد نجوی کنم<span class="footnote" rel="1" title="مجمع البیان، ج ۹، ص ۲۴۹">*</span>. </p> <p>و در الدر المنثور است که احمد، عبد بن حمید، بزار، ابن منذر، طبرانی، ابن مردویه، و بیهقی در-کتاب شعب الایمان-به سندی خوب از ابن عمر روایت آورده‌اند که گفت: یهودیان همواره به رسول خدا (ص) می‌گفتند: <em>سام علیک</em> و منظورشان ناسزاگویی به آن جناب بود، آن گاه در دل و در بین خودشان اظهار نگرانی می‌کردند که نکند خدا به خاطر اینگونه سلام کردن عذابمان کند. در این زمینه بود که آیه شریفه‌ <span class="aya" rel="58_8" data-words="22-30">و إذا جاؤک حیوک بما لم یحیک به الله</span> نازل شد<span class="footnote" rel="2" title="الدر المنثور، ج ۶، ص ۱۸۵">*</span>. </p> <p>و در همان کتاب است که عبد الرزاق، ابن ابی حاتم، و ابن مردویه از ابن عباس روایت کرده که در باره آیه مذکور گفته است: منافقین وقتی به رسول خدا می‌رسیدند، می‌گفتند <em>سام علیک</em> و بدین جهت آیه نازل شد<span class="footnote" rel="3" title="الدر المنثور، ج ۶، ص ۱۸۴">*</span>. </p> <p>مؤلف: این روایت به باور کردن، نزدیک‌تر از روایت قبلی است، برای اینکه در تفسیرش گفتیم این آیات آن طور که باید شامل یهود نمی‌تواند باشد. و در روایت قمی که در تفسیر خود آورده آمده که به جای <em>السلام علیک</em> صبح‌ها می‌گفتند <em>انعم صباحا</em> و بعد از ظهرها می‌گفتند <em>انعم مساء</em> و این تحیت مشرکین و اهل جاهلیت بود<span class="footnote" rel="4" title="تفسیر قمی، ج ۲، ص ۳۵۵">*</span>. </p> <p>و در مجمع البیان در تفسیر آیه‌ <span class="aya" rel="58_11" data-words="20-29">یرفع الله الذین آمنوا منکم و الذین أوتوا العلم درجات</span> گفته است: در حدیث این معنا هم آمده که رسول خدا (ص) فرمود: عالم یک درجه بر شهید برتری دارد، و شهید یک درجه بر عابد، و نبی یک درجه بر عالم. و برتری قرآن بر سایر گفتارها نظیر برتری خدا بر سایر مخلوقاتش است. و برتری عالم بر       <code class="page" rel="19,331"/> سایر مردم نظیر برتری من بر پست‌ترین آنان است. این روایت را جابر بن عبد اللَّه از آن جناب نقل کرده<span class="footnote" rel="1" title="مجمع البیان، ج ۹، ص ۲۵۳">*</span>. </p> <p>مؤلف: ولی ذیل روایت خالی از اشکال نیست، برای اینکه ظاهر جمله أدناهم- پست‌ترین آنان این است که ضمیر به کلمه <em>ناس-مردم</em> برگردد، و ظاهر این برگشتن این است که روایت خواسته برای مردم مراتبی قائل شود، بعضی در بلندترین مرتبه، و بعضی در مرتبه‌ای متوسط، و بعضی پست، و بعضی پست‌تر، و وقتی برتری عالم بر سایر مردم-با فرض اینکه در بین آنان دارندگان بلندترین مرتبه نیز هست-نظیر برتری پیغمبر بر پست‌ترین مردم باشد، نتیجه‌اش این می‌شود که عالم از رسول خدا (ص) افضل باشد، برای اینکه به حکم این حدیث رسول خدا (ص) از پست‌ترین مردم افضل است، و عالم از همه مردم چه پست‌ترین و چه بلند مرتبه‌ترین آنان. و این قطعا درست نیست. </p> <p><span class="phrase">مگر آنکه بگوییم: منظور از کلمه <em rel="fa_58_7_29-29" data-sentence="31:308">أدنی</em> پست‌ترین نیست، بلکه نزدیک‌ترین است، یعنی نزدیک‌ترین مردم به رسول خدا (ص) که قهرا همان علماء خواهند بود، هم چنان که از جمله و پیغمبر از عالم یک درجه برتری دارد نیز همین معنا استفاده می‌شود، در نتیجه مفاد روایت این می‌شود که: فضل عالم بر سائر مردم نظیر برتری من است بر نزدیکترین مردم به من، که همان عالم باشد.</span> </p> <h3> <span class="title" rel="58_12 58_13 58_7 58_8 58_9 58_10 58_11">چند روایت حاکی از اینکه امیر المؤمنین (علیه السلام) تنها کسی بود که به حکم صدقه دادن قبل از نجوی با پیامبر (صلی اللَّه علیه و آله و سلم) عمل نمود</span> </h3> <p> و در الدر المنثور است که سعید بن منصور، ابن راهویه، ابن ابی شیبه، عبد بن حمید، ابن منذر، ابن ابی حاتم، ابن مردویه، و حاکم-وی حدیث را صحیح دانسته-از علی بن ابی طالب روایت کرده‌اند که گفت: در کتاب خدا آیه‌ای است که احدی قبل از من و بعد از من به آن آیه عمل نکرده، و نمی‌کند، و آن آیه‌ <span class="aya" rel="58_12" data-words="1-12">یا أیها الذین آمنوا إذا ناجیتم الرسول فقدموا بین یدی نجواکم صدقة</span> است، که من یک دینار داشتم، آن را به ده درهم فروختم، هر بار که با رسول خدا (ص) نجوی کردم قبل از نجوی یک درهم صدقه دادم، و بعد از آن آیه نسخ شد، پس احدی به جز من به آن عمل نکرد، و آیه شریفه‌ <span class="aya" rel="58_13" data-words="1-8">أ أشفقتم أن تقدموا بین یدی نجواکم صدقات...</span> نازل شد، و حکم صدقه را نسخ کرد<span class="footnote" rel="2" title="الدر المنثور، ج ۶، ص ۱۸۴">*</span>. </p> <p>و در تفسیر قمی به اسنادی که به ابی بصیر دارد از حضرت ابی جعفر (ع)     <code class="page" rel="19,332"/> روایت کرده که گفت: من از آن جناب از کلام خدای عز و جل پرسیدم، که می‌فرماید: <span class="aya" rel="58_12" data-words="5-12">إذا ناجیتم الرسول فقدموا بین یدی نجواکم صدقة</span> فرمود: علی بن ابی طالب (ع) تنها کسی بود که قبل از نجوی صدقه داد، و پس از آن به وسیله‌ <span class="aya" rel="58_13" data-words="1-8">أ أشفقتم أن تقدموا بین یدی نجواکم صدقات</span> نسخ شد<span class="footnote" rel="1" title="تفسیر قمی، ج ۲، ص ۳۵۷">*</span>. </p> <p>مؤلف: در این معنا روایات دیگری نیز از طرق شیعه و سنی وارد شده است. </p> 
