<h3 class="ayas">سوره البقرة آیه ۱۵۲</h3><code class="section" rel="2_152-152"/><h3>ترجمه آیه</h3> <p> <span class="trans" rel="2_152">پس مرا بیاد آرید تا بیادتان آورم و شکرم بگذارید و کفران نعمتم مکنید «۱۵۲» </span></p> <h3>بیان</h3> <p> بعد از آن که خدای تعالی بر پیامبر اسلام و امت مسلمان منت نهاد، نخست پیامبر بزرگوار را که از خود مردم بود بسوی ایشان گسیل داشت و این خود نعمتی بود که با هیچ مقیاسی اندازه‌گیری نمیشود، نعمتی که منشا هزاران نعمت شد-و فهماند خدا از یاد بندگانش غافل نیست-آری خدا بشر را از اینکه بسوی صراط مستقیم هدایت کند و به اقصی درجات کمال سوق دهد، فراموش نکرده بود. </p> <p>و در مرحله دوم قبله را که مایه کمال دین و توحید در عبادت و تقویت فضائل دینی و اجتماعیشان بود، تشریع فرمود. <code class="page" rel="1,510"/> </p><h3> <span class="title" rel="2_152">معنی و موارد استعمال <em>ذکر</em> </span> </h3> <p> اینک در این آیه متفرع بر آن دو نعمت، دعوتشان می‌کند: به اینکه بیاد او باشند و شکرش بگذارند، تا او هم در مقابل یاد بندگان به عبودیت و طاعت، ایشان را بدادن نعمت یاد کند و در پاداش شکرگزاری و کفران نکردن، نعمتشان را بیشتر کند. </p> <p>در جای دیگر نیز فرموده:  <span class="aya" rel="18_24" data-words="5-19">و اذکر ربک إذا نسیت و قل عسی أن یهدین ربی لأقرب من هذا رشدا</span>، بیاد آر پروردگارت را هر وقت که فراموش کردی، و بگو امید است پروردگارم مرا به رشدی نزدیک‌تر از این هدایت کند،<span class="footnote" rel="1" title="سوره کهف آیه ۲۴">*</span> و نیز فرموده:  <span class="aya" rel="14_7" data-words="5-7">لئن شکرتم لأزیدنکم</span>، اگر شکر بگزارید زیادترتان می‌دهم،<span class="footnote" rel="2" title="سوره ابراهیم آیه ۷">*</span> و این دو آیه هر دو قبل از آیات قبله در سوره بقره نازل شده است. </p> <p>این نکته را باید در نظر داشت: که کلمه ذکر بسا می‌شود که در مقابل غفلت قرار می‌گیرد، مانند آیه:  <span class="aya" rel="18_28" data-words="22-29">و لا تطع من أغفلنا قلبه عن ذکرنا</span>، کسی را که ما دلش را از یاد خود غافل کرده‌ایم، اطاعت مکن،<span class="footnote" rel="3" title="سوره کهف آیه ۲۸">*</span> و غفلت عبارتست از نداشتن علم به علم، یعنی اینکه ندانم که میدانم، و ذکر در مقابل غفلت، عبارتست از اینکه بدانم که میدانم. </p> <p>و بسا می‌شود که در مقابل نسیان استعمال می‌شود، و نسیان عبارتست از اینکه صورت علم بکلی از خزانه ذهن زایل شود، و ذکر بر خلاف نسیان عبارتست از اینکه آن صورت هم چنان در ذهن باقی باشد، و در آیه: <span class="aya" rel="18_24" data-words="5-9">و اذکر ربک إذا نسیت</span> به همین معنا آمده و بنا بر این در چنین استعمالی ذکر مانند نسیان معنایی است دارای آثار و خواصی که آن آثار بر وجود ذکر مترتب می‌شود، و به همین جهت کلمه ذکر، مانند نسیان، در مواردی که خودش نیست ولی آثارش هست، استعمال می‌شود، مثلا وقتی من ببینم که شما دوست صمیمی خود را با اینکه می‌دانی احتیاج به نصرتت دارد نصرت ندادی و کمک نکردی، می‌گویم: چرا پس دوستت را فراموش کردی؟ با اینکه او را فراموش نکرده‌ای و بر عکس همواره با او و به یاد او بوده‌ای، اما از آنجا که این یاد اثری نداشته و بر عکس اثر فراموشی از شما سر زده، مثل این است که اصلا در ذهن شما وجود نداشته و از یادش برده باشی. </p> <p>و گویا استعمال ذکر بر ذکر لفظی مثلا ذکر خدا با گفتن سبحان اللَّه و امثال آن از همین باب باشد، یعنی استعمال کلمه ذکر در اثر آن باشد نه خودش چون ذکر زبانی هر چیز، از آثار ذکر قلبی آنست و از این باب است آیه:  <span class="aya" rel="18_83" data-words="6-10">قل سأتلوا علیکم منه ذکرا</span>، بگو بزودی ذکری از او برایت میخوانم،<span class="footnote" rel="4" title="سوره کهف آیه ۸۳">*</span> و نظائر این استعمال بسیار است. </p> <h3> <span class="title" rel="2_152"> <em>ذکر</em> دارای مراتبی است</span> </h3> <p> و بفرض اینکه ذکر لفظی از مصادیق ذکر واقعی باشد، از مراتب آنست، نه اینکه بکلی کلمه         <code class="page" rel="1,511"/> ذکر بمعنای ذکر لفظی بوده، معنایش منحصر در آن باشد، و سخن کوتاه آنکه ذکر دارای مراتبی است که اختلاف آن مراتب در آیات زیر کاملا مشهود است. </p> <p> <span class="aya" rel="13_28" data-words="8-12">ألا بذکر الله تطمئن القلوب</span>، آگاه باش که با یاد خدا دلها آرامش می‌یابد<span class="footnote" rel="1" title="سوره رعد آیه ۲۸">*</span> <span class="aya" rel="7_205" data-words="1-13">و اذکر ربک فی نفسک تضرعا و خیفة، و دون الجهر من القول</span>، پروردگار خود را در دل بیاد آور، هم از تضرع و هم از ترس و هم آهسته به زبان<span class="footnote" rel="2" title="سوره اعراف آیه ۲۰۵">*</span>،  <span class="aya" rel="2_200" data-words="4-10">فاذکروا الله کذکرکم آباءکم أو أشد ذکرا</span>، پس خدا را بیاد آرید آن طور که به یاد پدران خود هستید و یا شدیدتر از آن،<span class="footnote" rel="3" title="سوره بقره آیه ۲۰۰">*</span> در این آیه ذکر را بوصف شدت توصیف کرده، و معلوم است که مقصود از آن ذکر باطنی و معنوی است، چون ذکر لفظی، شدت و ضعف ندارد. </p> <p> <span class="aya" rel="18_24" data-words="5-19">و اذکر ربک إذا نسیت، و قل عسی أن یهدین ربی لأقرب من هذا رشدا</span>،<span class="footnote" rel="4" title="سوره کهف ۲۴">*</span> که ذیل این آیه دلالت دارد بر اینکه میخواهد بفرماید امیدوار آن باش که بالاتر از ذکر به مقامی برسی که بالاتر از آن مقام که فعلا داری بوده باشد، پس برگشت معنا به این می‌شود که تو وقتی از یک مرتبه از مراتب ذکر خدا پائین آمدی و به مرتبه پائین‌تر برگشتی، بگو چنین و چنان، پس به حکم این آیه تنزل از مقام بلندتری از ذکر و یاد خدا نیز نسیان است، پس آیه شریفه دلالت دارد بر اینکه ذکر قلبی هم برای خود مراتبی دارد، از اینجا روشن می‌شود اینکه بعضی گفته‌اند: ذکر بمعنای حضور معنا است در نفس، سخنی است درست، برای اینکه حضور دارای مراتبی است. </p> <p>در آیه مورد بحث امر به یاد آوری متعلق به یاء متکلم شده، فرموده: مرا یاد بیاور، اگر یاد آوری خدا را، عبارت بدانیم، از حضور خدا در نفس، ناگزیر باید قائل به تجوز شویم،  و بگوئیم: مثلا منظور یاد نعمت‌ها و یا عذابهای خداست و اما اگر تعبیر نامبرده را تعبیری حقیقی بدانیم، آن وقت آیه شریفه دلالت میکند بر اینکه آدمی غیر از آن علمی که معهود همه ما است، و آن را می‌شناسیم، که عبارتست از حضور معلوم در ذهن عالم، یک نسخه دیگری از علم دارد، چون اگر مراد همان علم معمولی باشد، سر به تحدید خدا در می‌آورد، چون این قبیل علم عبارت است از تحدید و توصیف عالم معلوم خود را، و ساحت خدای سبحان منزه از آنست که کسی او را تحدید و توصیف کند، هم چنان که خودش فرمود:  <span class="aya" rel="37_159-160" data-words="1-8">سبحان الله عما یصفون، إلا عباد الله المخلصین</span>، منزه است خدا از هر توصیفی که اینان برایش میکنند، مگر توصیف بندگان مخلص.<span class="footnote" rel="5" title="سوره صافات آیه ۱۶۰">*</span> و نیز فرموده:  <span class="aya" rel="20_110" data-words="8-12">و لا یحیطون به علما</span>، احاطه علمی باو پیدا نمیکنند،<span class="footnote" rel="6" title="سوره طه آیه ۱۱۰">*</span> و انشاء اللَّه تعالی در             <code class="page" rel="1,512"/> تفسیر همین دو آیه 160 و 110 مطلب دیگری مربوط باین بحث خواهد آمد. </p> <h3>بحث روایتی‌ <span class="title" rel="2_152"> در باره، فضیلت ذکر و مراد از آن </span> </h3> <p> در فضیلت ذکر از طرق عامه و خاصه، روایات بسیاری وارد شده و بطرقی مختلف نقل شده، که فرمودند:  ذکر خدا در هر حال خوب است.<span class="footnote" rel="1" title="اصول کافی ج ۲ ص ۴۹۸ باب ۲۲">*</span> و در کتاب عدة الداعی میگوید: روایت شده که روزی رسول خدا ص بر یاران خود در آمد و فرمود: در باغهای بهشت بگردش بپردازید، پرسیدند: یا رسول اللَّه ص باغهای بهشت چیست؟ فرمود: مجالس ذکر، هم صبح و هم شام باین مجالس بروید و بذکر بپردازید و هر کس دوست داشته باشد بفهمد چه منزلتی نزد خدا دارد، باید نظر کند ببیند خدا چه منزلتی نزد او دارد، چون خدای تعالی بنده خود را به آن مقدار احترام می‌کند که بنده‌اش او را احترام کند.<span class="footnote" rel="2" title="عدة الداعی ص ۲۳۸ حدیث ۱۷">*</span> و بدانید که بهترین اعمال شما و پاکیزه‌ترین آن نزد مالک و صاحبتان و نیز مؤثرترین اعمالتان، در رفع درجاتتان، و بالأخره بهترین چیزی که آفتاب بر آن می‌تابد، ذکر خدای تعالی است، چه خود او از خودش خبر داده و فرموده:  من همنشین کسی هستم که ذکرم کند و بیادم باشد، و نیز فرموده: <span class="aya" rel="2_152" data-words="1-2">فاذکرونی أذکرکم</span>، مرا یاد آورید تا شما را با نعمتم یاد آورم، مرا بیاد آورید با اطاعت و عبادت تا شما را یاد آورم، با نعمت‌ها و احسان و راحت و رضوان. </p> <p>و در محاسن و دعوات راوندی، از امام صادق ع روایت کرده‌اند که فرمود: خدای تعالی می‌فرماید: کسی که مشغول بذکر من باشد و ذکرم او را از درخواست حاجتش باز بدارد، من باو بهتر از آنچه بخواهد میدهم.<span class="footnote" rel="3" title="محاسن برقی ج ۱ ص ۳۹ حدیث ۴۳">*</span> و در معانی الاخبار از حسین بزاز روایت کرده که گفت: امام صادق ع به من فرمود: آیا میخواهی تو را از مهمترین وظیفه‌ای که خدا بر خلق خود واجب کرده خبر دهم؟ عرضه داشتم: بله، فرمود: اول انصاف دادن به مردم، به اینکه با مردم آن طور رفتار کنی که دوست میداری با تو رفتار کنند و دوم مواسات با برادران دینی و یاد خدا در هر موقف، البته منظورم از ذکر خدا، سبحان اللَّه و الحمد للَّه و لا اله الا اللَّه و اللَّه اکبر نیست، هر چند که این نیز از مصادیق آنست، ولی منظورم این است که در هر جا که پای اطاعت خدا به میان می‌آید، بیاد خدا باشی و اطاعتش کنی، و هر جا معصیت خدا پیش آید، بیاد او باشی و آن را ترک کنی.<span class="footnote" rel="4" title="معانی الاخبار ص ۱۹۲ حدیث ۳">*</span>         <code class="page" rel="1,513"/> مؤلف: این معنا به طرق بسیار از رسول خدا ص و از ائمه اهل بیتش ع روایت شده، و در بعضی از آنها آمده: که این دستور همان قول خداست که می‌فرماید:  <span class="aya" rel="7_201" data-words="1-12">إن الذین اتقوا إذا مسهم طائف من الشیطان تذکروا، فإذا هم مبصرون</span> کسانی که وقتی در محاصره وساوس شیطان قرار می‌گیرند بیاد خدا می‌افتند و در نتیجه بینا میشوند الخ.<span class="footnote" rel="1" title="سوره اعراف آیه ۲۰۱">*</span> و در کتاب عدة الداعی از رسول خدا ص روایت آورده که فرمود: خدای سبحان فرموده: اگر بفهمم که اشتغال به من بیشتر اوقات بنده‌ام را گرفته، شهوتش را هم بسوی دعا و مناجاتم بر می‌گردانم و چون بنده‌ام چنین شود، آن گاه که بخواهد سهو کند خودم میان او و اینکه سهو کند حائل می‌شوم، چنین افرادی اولیاء حقیقی من هستند، آنها براستی قهرمانانند، آنها کسانی هستند که اگر بخواهم اهل زمین را به عقوبتی هلاک کنم، بخاطر همین قهرمانان صرفنظر می‌کنم.<span class="footnote" rel="2" title="عدة الداعی ص ۲۳۵">*</span> و در محاسن از امام صادق ع روایت کرده که فرمود: خدای تعالی فرمود: ای فرزند آدم!مرا در دلت یاد کن، تا تو را یاد کنم، ای فرزند آدم!مرا در خلوت یاد کن، تا در خلوت یادت کنم، و در میان جمع یادم کن، تا در میان جمعیت یادت کنم و نیز فرمود: هیچ بنده‌ای خدا را در میانه جمعی از مردم یاد نمی‌کند، مگر آنکه خدا او را در میان جمعی از ملائکه یاد می‌کند.<span class="footnote" rel="3" title="محاسن برقی ج ۲ ص ۳۹">*</span> مؤلف: این معنا بطرق بسیار از دو فریق شیعه و سنی روایت شده است. </p> <p>و در تفسیر الدر المنثور است که طبرانی و ابن مردویه و بیهقی در شعب الایمان از ابن مسعود روایت کرده‌اند که گفت: رسول خدا ص فرمود: کسی را که چهار چیز داده باشند چهار چیز دیگر هم داده‌اند و تفسیر این در کتاب خداست،1-کسی که توفیق یاد خدایش داده‌اند، خدا هم بیاد او خواهد بود چون خدای تعالی می‌فرماید:  <span class="aya" rel="2_152" data-words="1-2">فاذکرونی أذکرکم</span>، بیادم باشید تا بیادتان باشم.<span class="footnote" rel="4" title="سوره بقره آیه ۵۲">*</span> 2-و کسی که توفیق دعایش داده‌اند، اجابت دعا هم داده‌اند، چون خدای تعالی می‌فرماید:  <span class="aya" rel="40_60" data-words="4-6">ادعونی أستجب لکم</span>، بخوانید مرا تا اجابت کنم شما را.<span class="footnote" rel="5" title="سوره غافر آیه ۶۰">*</span> 3-و کسی که مقام شکرش داده‌اند، زیادی نعمت هم داده‌اند چون خدای تعالی می‌فرماید:  <span class="aya" rel="14_7" data-words="5-7">لئن شکرتم لأزیدنکم</span>، اگر شکرم بگزارید، حتما نعمت شما را زیاد کنم<span class="footnote" rel="6" title="سوره ابراهیم آیه ۷">*</span>. </p> <p>4-و کسی که توفیق استغفارش داده‌اند، آمرزشش هم داده‌اند، چون خدای سبحان فرموده:  <span class="aya" rel="71_10" data-words="2-6">استغفروا ربکم، إنه کان غفارا</span>، از پروردگارتان آمرزش بخواهید که او آمرزگار است<span class="footnote" rel="7" title="سوره نوح آیه ۱۰">*</span>. </p> <p>               <code class="page" rel="1,514"/> و نیز در تفسیر الدر المنثور است که سعید بن منصور و ابن منذر و بیهقی در شعب الایمان از خالد بن ابی عمران، روایت کنند که گفت: رسول خدا ص فرمود: کسی که خدا را اطاعت کند، خدا را ذکر کرده، هر چند که نماز و روزه و تلاوت قرآنش کم باشد، و کسی که خدا را عصیان کند، خدا را از یاد برده، هر چند نمازش و روزه و تلاوتش بسیار باشد.<span class="footnote" rel="1" title="در تفسیر الدر المنثور ج ۱ ص ۱۴۹">*</span> مؤلف: در این حدیث به این معنا اشاره شده که معصیت از هیچ بنده‌ای سر نمی‌زند مگر با غفلت و فراموشی، چون انسان اگر بداند حقیقت معصیت چیست؟ و چه آثاری دارد؟ هرگز اقدام بر معصیت نمی‌کند، حتی کسی که معصیت می‌کند، و چون بیاد خدایش می‌اندازند، باز هم باک ندارد و اعتنایی بمقام پروردگارش نمی‌کند، او طاغی و جاهل به مقام پروردگارش و علو کبریائیش است، او نمیداند که خدا چگونه به وی احاطه دارد، و بهمین معنا روایتی دیگر اشاره می‌کند، که تفسیر الدر المنثور آن را از ابی هندداری از رسول خدا ص نقل کرده است. </p> <p>میگوید: رسول خدا ص فرمود: خدای تعالی فرموده: مرا با اطاعتم یاد کنید تا با مغفرتم یادتان کنم و کسی که بیاد من باشد، در حالی که مطیع هم باشد بر من واجب میشود که با مغفرتم یادش کنم و کسی که مرا یاد کند در حالی که نافرمان باشد، بر من واجب میشود یادش کنم، در حالی که بر او خشمناک باشم،  تا آخر حدیث.<span class="footnote" rel="2" title="در تفسیر الدر المنثور ج ۱ ص ۱۴۸">*</span> نکته‌ای که در این حدیث آمده، در باره یاد خدا در حال معصیت، همان نکته‌ایست که آیه شریفه و روایاتی دیگر آن را نسیان نامیده‌اند، چون بودن یاد خدا بدون اثر، همان نسیان است، البته سخن در این مقام بقایایی دارد، که پاره‌ای از آن انشاء اللَّه تعالی بزودی می‌آید. </p> 
