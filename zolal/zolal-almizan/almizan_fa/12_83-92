<h3 class="ayas">سوره یوسف آیه‌های ۸۳ تا ۹۲</h3><code class="section" rel="12_83-92"/><h3>ترجمه آیات</h3> <p> <span class="trans" rel="12_83"> (یعقوب) گفت:  (چنین نیست)، بلکه ضمیرها و هوی و هوستان کاری (بزرگ) را به شما نیکو وانمود کرده، اینک صبری نیکو باید (بکنم)، شاید خدا همه را به من بازآرد، که او دانای حکیم است. <code class="page" rel="11,315"/> «۸۳» </span><span class="trans" rel="12_84"> و از آنان روی بگردانید، و گفت: ای دریغ از یوسف، و دیدگانش از غم سپید شد، اما او خشم خود را فرو می‌برد.  «۸۴» </span><span class="trans" rel="12_85">گفتند: به خدا آن قدر یاد یوسف می‌کنی تا سخت بیمار شوی، یا بهلاک افتی،.  «۸۵» </span><span class="trans" rel="12_86">گفت: شکایت غم و اندوه خویش را فقط به خدا می‌کنم و از خدا چیزهایی سراغ دارم که شما نمی‌دانید.  «۸۶» </span><span class="trans" rel="12_87">فرزندان من!بروید و یوسف و برادرش را بجوئید و از فرج خدا نومید مشوید، که جز گروه کافران از گشایش خدا نومید نمی‌شوند،.  «۸۷» </span><span class="trans" rel="12_88">و چون نزد یوسف آمدند گفتند: ای عزیز!ما و کسانمان بینوا شده‌ایم، و کالایی ناچیز آورده‌ایم پیمانه را تمام ده، و به ما ببخشای، که خدا بخششگران را پاداش می‌دهد.  «۸۸» </span><span class="trans" rel="12_89">گفت: بیاد دارید وقتی را که نادان بودید با یوسف و برادرش چه کردید؟.  «۸۹» </span><span class="trans" rel="12_90">گفتند: مگر تو یوسفی؟ گفت: من یوسفم، و این برادر من است، خدا بما منت نهاد، که هر که بپرهیزد و صبور باشد خدا پاداش نیکوکاران را تباه نمی‌کند.  «۹۰» </span><span class="trans" rel="12_91">گفتند: به خدا که خدا ترا بر ما برتری داده و ما خطا کرده بودیم.  «۹۱» </span><span class="trans" rel="12_92">گفت: اکنون هنگام رسیدن به خرده حسابها نیست خدا شما را بیامرزد، که او از همه رحیمان رحیم‌تر است.  «۹۲» </span></p>               <h3>بیان آیات</h3> <p> این آیات، داستان گفتگوی پسران یعقوب با پدر را بیان می‌کند، که بعد از مراجعت سفر دوم خود از مصر به کنعان داستان بازداشت شدن برادر مادری یوسف را به پدر گفتند، و او دستور داد تا بار دیگر به مصر برگشته از یوسف و برادرش جستجو کنند، و در آخر، یوسف خود را برای ایشان معرفی نمود. </p> <p> <span class="aya" rel="12_83" data-words="1-18">قال بل سولت لکم أنفسکم أمرا فصبر جمیل عسی الله أن یأتینی بهم جمیعا إنه هو العلیم الحکیم</span>. </p> <p>در این مقام مطالب زیادی حذف شده که جمله <span class="aya" rel="12_81" data-words="1-4">ارجعوا إلی أبیکم فقولوا</span>... </p> <p> <span class="aya" rel="12_84" data-words="15-16">فهو کظیم</span> بر آن دلالت می‌کند، و تقدیر آن چنین است: بعد از آنکه به نزد پدر بازگشته و سفارش برادر بزرگتر خود را انجام داده و آنچه را که او سفارش کرده بود به پدر گفتند، پدرشان در جواب فرمود: <span class="aya" rel="12_83" data-words="2-3">بل سولت...</span>. </p> <h3> <span class="title" rel="12_83">جواب یعقوب (علیه السلام) به پسران بعد از شنیدن خبر باز داشت بنیامین و مراد او از جمله: <span class="aya" rel="12_83" data-words="2-6">بل سولت لکم أنفسکم أمرا...</span> </span> </h3> <p> و جمله‌ <span class="aya" rel="12_83" data-words="2-6">بل سولت لکم أنفسکم أمرا</span> حکایت جوابی است که یعقوب به فرزندان داد، و این کلام را به منظور تکذیب ایشان نفرمود، حاشا بر آن حضرت که چیزی را که شواهد و<code class="page" rel="11,316"/> قراین صدق در آن هست تکذیب نماید، با اینکه می‌تواند با آن شواهد، صدق و کذب آن را تحقیق کند. </p> <p>و نیز منظورش این نبوده که به صرف سوء ظن، تهمتی به ایشان زده باشد، بلکه جز این نبوده که با فراستی الهی و خدادادی پیش بینی کرده که اجمالا این جریان ناشی از تسویلات و اغوائات نفسانی ایشان بوده، واقعا هم همین طور بود، زیرا جریان دستگیر شدن برادر یوسف از جریان خود یوسف ناشی شد، که آنهم از تسویل و اغوای نفسانی برادران به وقوع پیوست. </p> <p>از اینجا معلوم می‌شود که چرا یعقوب خصوص برنگشتن بنیامین را مستند به تسویلات نفسانی نکرد بلکه برنگشتن او و برادر بزرگتر را مستند به آن کرد و به طور کلی فرمود: امید است خداوند همه ایشان را به من برگرداند و با این جمله اظهار امیدواری کرد به اینکه هم یوسف برگردد و هم برادر مادریش و هم برادر بزرگش، و از سیاق برمی‌آید که این اظهار امیدواریش مبنی بر آن صبر جمیلی است که او در برابر تسویلات نفسانی فرزندان از خود نشان داد. </p> <p>بنا بر این، معنای آیه-و خدا داناتر است-این می‌شود که این واقعه، هم چنان که‌در واقعه یوسف هم گفتم از خدعه‌هایی است که نفس شما با شما کرده، ناگزیر در قبال تسویل نفسهای شما صبر جمیل می‌کنم تا شاید خداوند همه فرزندانم را به من برگرداند. </p> <p>از اینجا روشن می‌شود اینکه بعضی<span class="footnote" rel="1" title="مجمع البیان، ج ۵، ص ۲۵۷، ط تهران">*</span> از مفسرین گفته‌اند: معنای آیه این است که من اعتقاد ندارم مطلب آن طور باشد که شما می‌گویید و خیال می‌کنم این نیز از تسویلات نفسانی شما است، و خلاصه به گفته این مفسر خواسته است تهمت بزند، معنای صحیحی نیست. </p> <p>و اینکه فرموده‌ <span class="aya" rel="12_83" data-words="9-18">عسی الله أن یأتینی بهم جمیعا إنه هو العلیم الحکیم</span> صرف اظهار امید است نسبت به بازگشت فرزندان، به اضافه اشاره به اینکه به نظر او یوسف هنوز زنده است، و بهیچ وجه معنای دعا از آن استفاده نمی‌شود، زیرا اگر این جمله دعا بود مناسب نبود در خاتمه‌اش بگوید: <span class="aya" rel="12_83" data-words="15-18">إنه هو العلیم الحکیم</span> بلکه مناسب این بود که بگوید: انه هو السمیع العلیم <em>و یا بگوید</em> انه هو الرؤف الرحیم و یا امثال اینها از عباراتی که در دعاهای منقول در قرآن کریم معهود است. </p> <p>آری تنها اظهار امیدواری است نسبت به ثمره صبر، در حقیقت خواسته است، بگوید: واقعه یوسف که سابقا اتفاق افتاد، و این واقعه که دو تا از فرزندان مرا از من گرفت، بخاطر تسویلات نفس شما بود، ناگزیر من صبر می‌کنم و امیدوارم خداوند همه فرزندانم را برایم بیاورد، و نعمت خود را هم چنان که وعده داده بر آل یعقوب تمام کند، آری او می‌داند چه کسی   <code class="page" rel="11,317"/> را برگزیند و نعمت خود را بر او تمام کند، و در کار خود حکیم است، و امور را بر مقتضای حکمت بالغه‌اش تقدیر می‌کند، بنا بر این دیگر چه معنا دارد که آدمی در مواقع برخورد بلایا و محنت‌ها مضطرب شود، و به جزع و فزع درآید و یا از روح و رحمت خدا مایوس گردد؟ ! <span class="phrase">دو اسم <em rel="fa_12_83_17-17" data-sentence="7:388">علیم</em> و <em rel="fa_12_83_18-18" data-sentence="66:372">حکیم</em> همان دو اسمی است که یعقوب در روز نخست در وقتی که یوسف رؤیای خود را نقل می‌کرد به زبان آورد، و در آخر هم یوسف در موقعی که پدر و مادر را بر تخت سلطنت نشاند و همگی در برابرش به سجده افتادند به زبان می‌آورد و می‌گوید: <span class="aya" rel="12_100" data-words="12-16">یا أبت هذا تأویل رءیای</span>... <span class="aya" rel="12_100" data-words="51-53">هو العلیم الحکیم</span>.</span> </p> <p><code class="aya" rel="12_84"/> <span class="aya" rel="12_84" data-words="1-16">و تولی عنهم و قال یا أسفی علی یوسف و ابیضت عیناه من الحزن فهو کظیم</span>. </p> <p>راغب در مفردات گفته: کلمه <em>اسف</em> به معنای اندوه توأم با غضب است، و گاهی در تک تک آن دو نیز استعمال می‌شود، و حقیقت اسف، عبارتست از فوران خون قلب و شدت اشتهای به انتقام، و این حالت اگر در برابر شخص ضعیف‌تر و پایین دست آدمی باشد غضب نامیده می‌شود و اگر در برابر ما فوق باشد حالت گرفتگی و اندوه دست می‌دهد... و اینکه در قرآن فرموده: <span class="aya" rel="43_55" data-words="1-4">فلما آسفونا انتقمنا منهم</span> معنایش این است که وقتی ما را به خشم درآوردند از ایشان انتقام گرفتیم، ابو عبد اللَّه رضا<span class="footnote" rel="1" title="در نسخه مفردات، رضا نقل شده ولی صحیحش ابو الحسن است">*</span> گفته: خداوند مانند ما اسف نمی‌خورد، و لیکن او اولیائی دارد که ایشان اسف می‌خورند و خشنود می‌شوند، خداوند هم اسف و رضای ایشان را اسف و رضای خود خوانده. </p> <p>آن گاه این روایت را نقل می‌کند که خداوند فرموده: کسی که یکی از اولیای مرا اهانت کند با من اعلام جنگ داده است<span class="footnote" rel="2" title="مفردات راغب، ماده &lt;em&gt;اسف&lt;/em&gt; ">*</span>. </p> <p>صاحب مفردات در باره <em>کظم</em> می‌گوید: کظم به معنای بیرون آمدن نفس است، وقتی می‌گویند کظم خود را گرفت، یعنی جلو نفس خود را گرفت، و <em>کظوم</em> به معنای حبس کردن نفس است، که خود کنایه از سکوت است، هم چنان که در هنگام توصیف و مبالغه در باره سکوت می‌گویند: فلانی نفسش بیرون نمی‌آید، و دم نمی‌زند یعنی بسیار کم حرف است و  <em>کظم فلان</em> یعنی نفس فلانی حبس شد، و از این باب است جمله‌ <span class="aya" rel="68_48" data-words="9-13">إذ نادی و هو مکظوم</span> یعنی ندا کرد در حالی که نفسش گرفته شده بود، و همچنین کظم غیظ، حبس آنست و جمله <span class="aya" rel="3_134" data-words="7-9">و الکاظمین الغیظ</span> بهمین معنا است. و نیز از همین باب است کظم البعیر اذا ترک     <code class="page" rel="11,318"/> الاجترار یعنی شتر از نشخوار کردن بازایستاد و کظم السقاء بعد ملئه یعنی درب مشک را بعد از پر شدنش بست.<span class="footnote" rel="1" title="مفردات راغب، ماده &lt;em&gt;کظم&lt;/em&gt; ">*</span> و در جمله‌ <span class="aya" rel="12_84" data-words="10-14">و ابیضت عیناه من الحزن</span> سفید شدن چشم به معنای سفید شدن سیاهی چشم است که آن هم به معنای کوری و بطلان حس باصره است و هر چند این کلمه گاهی با دید مختصر هم جمع می‌شود، و لیکن از اینکه در آیه بعد فرموده: پیراهن مرا ببرید و به روی پدرم بیندازید بینا می‌شود<span class="footnote" rel="2" title="سوره یوسف، آیه ۹۳">*</span> معلوم می‌شود که سفیدی چشم در جمله مورد بحث به معنای کوری است، و چنین به دست می‌آید که یعقوب بکلی نابینا شده بود، نه اینکه نور چشمش کم شده باشد. </p> <p>و معنای آیه این است که یعقوب بعد از اینکه فرزندان را خطاب کرده و گفت: <span class="aya" rel="12_83" data-words="2-6">بل سولت لکم أنفسکم أمرا</span>، و بعد از آن ناله‌ای که کرد و گفت: <span class="aya" rel="12_84" data-words="6-9">یا أسفی علی یوسف</span>، و نیز بعد از آنکه در اندوه بر یوسف دیدگان خود را از دست داد، ناگزیر از ایشان روی برگردانید و خشم خود را فرو برد، و متعرض فرزندان نشد. </p> <p><code class="aya" rel="12_85"/> <span class="aya" rel="12_85" data-words="1-12">قالوا تالله تفتؤا تذکر یوسف حتی تکون حرضا أو تکون من الهالکین</span>. </p> <p>کلمه <em>حرض و حارض</em> به معنای مشرف بر هلاکت است، و بعضی<span class="footnote" rel="3" title="تبیان شیخ طوسی، ج ۶، ص ۱۸۳">*</span> گفته‌اند: به معنای کسی است که نه، مرده تا از یادها برود، و نه، زنده است تا امید چیزی در او باشد ولی معنای اولی از نظر اینکه این کلمه در آیه در مقابل هلاکت قرار گرفته مناسب‌تر به نظر می‌رسد، و کلمه مذکور نه تثنیه می‌شود و نه جمع، چون مصدر است و مصدر هم جمع و تثنیه ندارد. </p> <p>معنای آیه این است که به خدا سوگند که تو دائما و لا یزال به یاد یوسف هستی و سالها است که خاطره او را از یاد نمی‌بری و دست از او برنمی‌داری، تا حدی که خود را مشرف به هلاکت رسانده و یا هلاک کنی. و ظاهر این گفتار این است که ایشان از در محبت و دلسوزی این حرف را زده‌اند و خلاصه به وضع پدر رقت کرده‌اند، و شاید هم از این باب باشد که از زیادی گریه او به ستوه آمده بودند و مخصوصا از این جهت که یعقوب ایشان را در امر یوسف تکذیب کرده بود، و ظاهر گریه و تاسف او هم این بود که می‌خواست درد دل خود را به خود       <code class="page" rel="11,319"/> ایشان شکایت کند، هم چنان که چه بسا جمله‌ <span class="aya" rel="12_86" data-words="2-3">إنما أشکوا...</span> هم این را تایید می‌کند. <code class="aya" rel="12_86"/> <span class="aya" rel="12_86" data-words="1-15">قال إنما أشکوا بثی و حزنی إلی الله و أعلم من الله ما لا تعلمون</span>. </p> <p>در مجمع البیان گفته است: کلمه <em>بث</em> به معنای اندوهی است که صاحبش نتواند آن را کتمان کند و ناگزیر آن را می‌پراکند، و هر چیزی را که پراکنده و متفرق کنی آن را بث کرده‌ای، و بهمین معنا است در آیه‌ <span class="aya" rel="2_164" data-words="34-39">و بث فیها من کل دابة *</span>. </p> <p>پس در آیه مورد بحث کلمه مذکور، مصدری است در معنای اسم مفعول. </p> <p>و حصری که در جمله‌ <span class="aya" rel="12_86" data-words="2-3">إنما أشکوا...</span> است از باب قصر قلب<span class="footnote" rel="2" title="قصر بر سه قسم است قصر قلب و قصر افراد و قصر تعین، قصر قلب آنست که مثلا مخاطب نسبتی را بکسی بدهد و متکلم از او گرفته بکسی دیگری بدهد مانند اینکه او بگوید منحصرا زید آمد و متکلم بگوید آنکه آمده تنها عمرو است و قصر افراد آنست که مخاطب نسبت را مثلا بدو کس بدهد و متکلم بیکی از آن دو منحصر کند مانند اینکه او بگوید زید و عمرو آمدند و متکلم بگوید تنها زید آمده است، و قصر تعینی آنست که مخاطب در دادن نسبت در هر یک از اندوه مردد باشد و متکلم آن را در یکی تعیین کند مانند این که او بگوید زید و یا عمرو آمده، و او بگوید تنها زید آمده است">*</span> است و در نتیجه مفادش این می‌شود که من اندوه فراوان و حزن خود را به شما و فرزندان و خانواده‌ام شکایت، نمی‌کنم و اگر شکایت کنم در اندک زمانی تمام می‌شود و بیش از یک یا دو بار نمی‌شود تکرار کرد هم چنان که عادت مردم در شکایت از مصائب و اندوه‌هاشان چنین است، بلکه من تنها و تنها اندوه و حزنم را به خدای سبحان شکایت می‌کنم، که از شنیدن ناله و شکایتم هرگز خسته و ناتوان نمی‌شود، نه شکایت من او را خسته می‌کند و نه شکایت و اصرار نیازمندان از بندگانش،  <span class="aya" rel="12_86" data-words="9-15">و أعلم من الله ما لا تعلمون</span> -و من از خداوند چیزهایی سراغ دارم که شما نمی‌دانید ، و بهمین جهت بهیچ وجه از روح او مایوس و از رحمتش ناامید نمی‌شوم. </p> <p>و در اینکه گفت‌ <span class="aya" rel="12_86" data-words="9-15">و أعلم من الله ما لا تعلمون</span> اشاره‌ای است اجمالی به علم یعقوب به خدای تعالی، و اما اینکه این چگونه علمی بوده؟ از عبارت قرآن استفاده نمی‌شود، مگر همان مقداری که مقام، مساعدت کند، هم چنان که در سابق هم اشاره کردیم. </p> <p><code class="aya" rel="12_87"/> <span class="aya" rel="12_87" data-words="1-23">یا بنی اذهبوا فتحسسوا من یوسف و أخیه و لا تیأسوا من روح الله إنه لا ییأس من روح الله إلا القوم الکافرون</span>. </p> <p>در مجمع البیان می‌گوید: <em>تحسس</em> -با حاء-به معنای طلب چیزی است به حس، و تجسس-با جیم-هم نظیر آنست و در حدیث آمده: لا تحسسوا و لا تجسسوا ، بعضی هم     <code class="page" rel="11,320"/> گفته‌اند: اصلا معنای این دو کلمه یکی است، و اگر در این روایت و جاهای دیگر بهم عطف شده‌اند صرفا بخاطر اختلاف لفظ است، نه اختلاف معنی، مانند قول شاعر که معنای دوری را دو بار در شعرش به دو لفظ آورده و می‌گوید: متی أدن منه ینا عنه و یبعد-هر وقت نزدیکش می‌شوم، از او دور می‌شود و دور می‌شود . </p> <p>بعضی هم گفته‌اند: این دو واژه هر یک معنای بخصوصی دارند، تجسس به معنای تعقیب و جستجو کردن عیب مردم است، و تحسس به معنای گوش دادن به گفتگوی مردم است، و از ابن عباس فرق میان این دو کلمه را پرسیدند گفت: زیاد از هم دور نیستند جز آنکه تحسس در خیر گفته می‌شود، و تجسس در شر.<span class="footnote" rel="1" title="مجمع البیان، ج ۵ ص ۲۵۶، ط تهران">*</span> </p><h3> <span class="title" rel="12_87 12_83 12_84 12_85 12_86 12_88 12_89 12_90 12_91 12_92">معنای <em>روح</em> و بیان اینکه یاس از روح و رحمت الهی گناه کبیره به معنای کفر و عدم اعتقاد به احاطه و سعه رحمت خداوند است</span> </h3> <p> و کلمه <em>روح</em> -به فتح راء و سکون واو-به معنای نفس و یا نفس خوش است، هر جا استعمال شود کنایه است از راحتی، که ضد تعب و خستگی است، و وجه این کنایه این است که شدت و بیچارگی و بسته شدن راه نجات در نظر انسان نوعی اختناق و خفگی تصور می‌شود، هم چنان که مقابل آن یعنی نجات یافتن به فراخنای فرج و پیروزی و عافیت، نوعی تنفس و راحتی به نظر می‌رسد، و لذا می‌گویند خداوند یفرج الهم و ینفس الکرب-اندوه را به فرج، و گرفتاری را به نفس راحت مبدل می‌سازد ، پس روحی که منسوب به خداست همان فرج بعد از شدتی است که به اذن خدا و مشیت او صورت می‌گیرد. </p> <p>و بر هر کس که ایمان به خدا دارد لازم و حتمی است به این معنا معتقد شود که خدا هر چه بخواهد انجام می‌دهد و بهر چه اراده کند حکم مینماید، و هیچ قاهری نیست که بر مشیت او فائق آید و یا حکم او را بعقب اندازد، و هیچ صاحب ایمانی نمی‌تواند و نباید از روح خدا مایوس و از رحمتش ناامید شود زیرا یاس از روح خدا و نومیدی از رحمتش در حقیقت محدود کردن قدرت او، در معنا کفر به احاطه و سعه رحمت اوست، هم چنان که در آنجا که گفتار یعقوب (ع) را حکایت می‌کند می‌فرماید: <span class="aya" rel="12_87" data-words="15-23">إنه لا ییأس من روح الله إلا القوم الکافرون</span>. </p> <p>و در آنجا که کلام ابراهیم (ع) را حکایت می‌کند از قول او می‌فرماید: <span class="aya" rel="15_56" data-words="2-9">و من یقنط من رحمة ربه إلا الضالون</span><span class="footnote" rel="2" title="بجز مردم نادان و گمراه کسی از رحمت خدا ناامید نیست سوره حجر، آیه ۵۶">*</span> و همچنین در اخبار وارده، از گناهان کبیره و مهلکه شمرده شده است. </p> <p>     <code class="page" rel="11,321"/> و معنای آیه این است که سپس یعقوب به فرزندان خود امر کرده چنین گفت: <span class="aya" rel="12_87" data-words="1-8">یا بنی اذهبوا فتحسسوا من یوسف و أخیه</span>. </p> <p>ای فرزندان من بروید و از یوسف و برادرش که در مصر دستگیر شده جستجو کنید، شاید ایشان را بیابید <span class="aya" rel="12_87" data-words="9-14">و لا تیأسوا من روح الله</span> از فرجی که خداوند بعد از هر شدت ارزانی می‌دارد نومید نشوید، <span class="aya" rel="12_87" data-words="15-23">إنه لا ییأس من روح الله إلا القوم الکافرون</span> زیرا از رحمت خدا مایوس نمی‌شوند مگر مردمی که کافرند، و به این معنا ایمان ندارند که خداوند توانا است تا هر غمی را زایل و هر بلایی را رفع کند. </p> <h3> <span class="title" rel="12_83 12_84 12_85 12_86 12_87 12_88 12_89 12_90 12_91 12_92">بازگشت پسران یعقوب (علیه السلام) به مصر و اظهار عجز و خضوع در برابر عزیز مصر (یوسف (علیه السلام) </span> </h3> <p> <code class="aya" rel="12_88"/> <span class="aya" rel="12_88" data-words="1-15">فلما دخلوا علیه قالوا یا أیها العزیز مسنا و أهلنا الضر و جئنا ببضاعة مزجاة...</span>. </p> <p> <span class="phrase"><em rel="fa_12_88_13-14" data-sentence="0:140">بضاعت مزجاة</em> به معنای متاع اندک است، و در این گفتار چند جمله حذف شده، و تقدیر آن این است که فرزندان یعقوب به مصر وارد شده و وقتی بر یوسف رسیدند گفتند...</span> </p> <p>بطوری که از سیاق استفاده می‌شود در این سفر دو تا خواهش از عزیز داشته‌اند، که بر حسب ظاهر هیچ وسیله‌ای برای برآوردن آنها بنظرشان نمی‌رسیده: یکی اینکه: می‌خواسته‌اند با پولی که وافی و کافی نبوده طعامی به آنها بفروشد و با اینکه در نزد عزیز سابقه دروغ و دزدی بهم زده بودند و وجهه و حیثیتی بر ایشان نمانده بود هیچ امید نداشتند که عزیز باز هم مانند سفر اول ایشان را احترام نموده و حاجتشان را برآورد. </p> <p>دوم اینکه: دست از برادرشان که به جرم دزدی دستگیر شده بردارد، و او را رها سازد، اینهم در نظرشان حاجتی برآورده نشدنی بود، زیرا در همان اول که جام ملوکانه از خرجین برادرشان درآمد هر چه اصرار و التماس کردند به خرج نرفت، و حتی عزیز حاضر نشد یکی از ایشان را بجای او بازداشت نماید. </p> <p>بهمین جهت وقتی به دربار یوسف رسیدند و با او در خصوص طعام و آزادی برادر گفتگو کردند خود را در موقف تذلل و خضوع قرار داده و در رقت کلام آن قدر که می‌توانستند سعی نمودند، تا شاید دل او را به رحم آورده، عواطفش را تحریک نمایند. لذا نخست بد حالی و گرسنگی خانواده خود را به یادش آوردند، سپس کمی بضاعت و سرمایه مالی خود را خاطر نشان ساختند، و اما نسبت به آزادی برادرشان به صراحت چیزی نگفتند. تنها درخواست کردند که نسبت به ایشان تصدق کند، و همین کافی بود، زیرا تصدق به مال انجام می‌شود و مال را صدقه می‌دهند، و همانطور که طعام مال بود آزادی برادرشان نیز تصدق به مال بود، زیرا برادرشان علی الظاهر ملک عزیز بود، علاوه بر همه اینها بمنظور تحریک او در آخر گفتند: <code class="page" rel="11,322"/> بدرستی که خداوند به متصدقین پاداش می‌دهد، و این در حقیقت، هم تحریک بود و هم دعا. </p> <p><span class="phrase">پس معنای آیه چنین می‌شود: <span class="aya" rel="12_88" data-words="5-11">یا أیها العزیز مسنا و أهلنا الضر</span> هان ای عزیز!ما و خاندان ما را فقر و نداری از پای درآورده <em rel="fa_12_88_11-12" data-sentence="171:558">و جئنا</em> اینک نزد تو آمدیم‌ <span class="aya" rel="12_88" data-words="14-15">ببضاعة مزجاة</span> با بضاعتی اندک که وافی به آنچه از طعام احتیاج داریم نیست، چیزی که هست این بضاعت اندک نهایت درجه توانایی ما است، <span class="aya" rel="12_88" data-words="16-21">فأوف لنا الکیل و تصدق علینا</span>، پس تو به قدرت ما نگاه مکن، و از طعامی که مورد حاجت ما است کم نگذار، بر ما تصدق کن و برادر ما را آزاد ساز، ممکن هم هست جمله اخیر مربوط بهر دو حاجت باشد <span class="aya" rel="12_88" data-words="22-25">إن الله یجزی المتصدقین</span> خیرا- خدا به تصدق دهندگان جزای خیر می‌دهد.</span> </p> <p>برادران، کلام خود را با جمله‌ <span class="aya" rel="12_78" data-words="2-4">یا أیها العزیز</span> آغاز، و با جمله‌ای که در معنای دعا است ختم نمودند، در بین این دو جمله تهی دستی و اعتراف به کمی بضاعت و درخواست تصدق را ذکر کردند، و این نحو سؤال از دشوارترین و ناگوارترین سؤالات است، موقف هم موقف کسانی است که با نداشتن استحقاق و با سوء سابقه استرحام می‌کنند و خود جمعیتی هستند که در برابر عزیز صف کشیده‌اند. </p> <h3> <span class="title" rel="12_83 12_84 12_85 12_86 12_87 12_88 12_89 12_90 12_91 12_92">اینک که وعده الهی تحقق یافته، یوسف (علیه السلام) خود را معرفی می‌نماید</span> </h3> <p> اینجا بود که کلمه الهی و وعده او که بزودی یوسف و برادرش را بلند و سایر فرزندان یعقوب را بخاطر ظلمشان خوار می‌کند تمام شد، و بهمین جهت یوسف بدون درنگ در پاسخ‌شان گفت: هیچ یادتان هست که با یوسف و برادرش چه کردید؟ و با این عبارت خود را معرفی کرد، و اگر بخاطر آن وعده الهی نبود ممکن بود خیلی جلوتر از این بوسیله نامه و یا پیغام، پدر و برادران را از جایگاه خود خبر دهد و به ایشان خبر دهد که من در مصر هستم، و لیکن در همه این مدت که مدت کمی هم نبود چنین کاری را نکرد، چون خدای سبحان خواسته بود روزی برادران حسود او را در برابر او و برادر محسودش در موقف ذلت و مسکنت قرار داده و او را در برابر ایشان بر سریر سلطنت و اریکه قدرت قرار دهد. </p> <p><code class="aya" rel="12_89"/> <span class="aya" rel="12_89" data-words="1-11">قال هل علمتم ما فعلتم بیوسف و أخیه إذ أنتم جاهلون</span>. </p> <p>یوسف برادران را به خطابی مخاطب ساخت که معمولا یک فرد مجرم و خطاکار را با آن مخاطب می‌سازند و با اینکه می‌دانند مخاطب چه کرده می‌گویند: هیچ می‌دانی؟ و یا هیچ یادت هست؟ و یا هیچ می‌فهمی که چه کردی؟ و امثال اینها، چیزی که هست یوسف (ع) دنبال این خطاب، جمله‌ای را آورد که بوسیله آن راه عذری به مخاطب یاد دهد و به او تلقین کند که در جوابش چه بگوید، و به چه عذری متعذر شود، و آن این بود که گفت: <span class="aya" rel="12_89" data-words="9-11">إذ أنتم جاهلون</span>. <code class="page" rel="11,323"/> بنا بر این جمله‌ <span class="aya" rel="12_89" data-words="2-8">هل علمتم ما فعلتم بیوسف و أخیه</span> تنها یادآوری اعمال زشت ایشان است بدون اینکه خواسته باشد توبیخ و یا مؤاخذه‌ای کرده باشد تا منت و احسانی را که خدا به او و برادرش کرده خاطرنشان سازد، و این از فتوت و جوانمردی‌های عجیبی است که از یوسف سرزد، و راستی چه فتوت عجیبی. </p> <p><code class="aya" rel="12_90"/> <span class="aya" rel="12_90" data-words="1-15">قالوا أ إنک لأنت یوسف قال أنا یوسف و هذا أخی قد من الله علینا...</span>. </p> <p>در جایی جمله استفهامیه را با ابزار تاکید مؤکد می‌کنند که دخالت کند بر اینکه شواهد قطعی همه بر تحقق مضمون جمله شهادت می‌دهند، و اگر جمله، استفهامیه آمده بمنظور این است که مخاطب خودش هم اعتراف کند، و گرنه گوینده نسبت به مضمون، یقین دارد. </p> <p>در آیه مورد بحث هم، شواهد قطعی همه دلالت می‌کرد بر اینکه عزیز مصر همان برادرشان یوسف است، و لذا در سؤالشان ابزار تاکید یعنی <em>ان</em> و <em>لام</em> و <em>ضمیر فصل</em> بکار برده گفتند <span class="aya" rel="12_90" data-words="3-5">إنک لأنت یوسف</span>؟ یوسف هم در جوابشان فرمود <span class="aya" rel="12_90" data-words="7-11">أنا یوسف و هذا أخی</span> در اینجا برادر خود را هم ضمیمه خود کرد، و با اینکه در باره برادرش سؤالی نکرده بودند، و بعلاوه اصلا نسبت به او جاهل نبودند فرمود خداوند بر ما منت نهاد، و نفرمود بر من منت نهاد، با اینکه هم منت خدای را به ایشان بفهماند و هم بفهماند که ما همان دو تن برادری بودیم که مورد حسد شما قرار داشتیم، و لذا فرمود <span class="aya" rel="12_90" data-words="12-15">قد من الله علینا</span>. </p> <p>آن گاه سبب این منت الهی را که بر حسب ظاهر موجب آن گردید بیان نموده فرمود: <span class="aya" rel="12_90" data-words="16-26">إنه من یتق و یصبر فإن الله لا یضیع أجر المحسنین</span> و این جمله، هم بیان علت است و هم خود دعوت برادران است بسوی احسان. </p> <p><code class="aya" rel="12_91"/> <span class="aya" rel="12_91" data-words="1-10">قالوا تالله لقد آثرک الله علینا و إن کنا لخاطئین</span>. </p> <p><span class="phrase">کلمه <em rel="fa_12_91_4-4" data-sentence="5:52">آثرک</em> از ایثار است، که به معنای برتری دادن و برگزیدن است.</span> و <em>خطاء</em> ، ضد صواب و خاطی و مخطی از خطا خطا و أخطأ إخطاء به یک معنا است، و معنای آیه واضح است که برادران اعتراف به خطاکاری خود نموده و نیز اعتراف می‌کنند که خداوند او را بر ایشان برتری بخشیده است. </p> <h3> <span class="title" rel="12_83 12_84 12_85 12_86 12_87 12_88 12_89 12_90 12_91 12_92">برادران به خطای خود اعتراف می‌کنند و یوسف (علیه السلام) از آنان در می‌گذرد و دعایشان می‌کند</span> </h3> <p> <code class="aya" rel="12_92"/> <span class="aya" rel="12_92" data-words="1-12">قال لا تثریب علیکم الیوم یغفر الله لکم و هو أرحم الراحمین</span>. </p> <p><span class="phrase">کلمه <em rel="fa_12_92_3-3" data-sentence="5:679">تثریب</em> به معنای توبیخ و مبالغه در ملامت و شمردن یک یک گناهان است، او اگر ملامت نکردن را مقید به امروز کرده و فرموده امروز تثریبی بر شما نیست،  (من گناهانتان را نمی‌شمارم که چه کردید) برای این بوده که عظمت گذشت و اغماض خود را از انتقام برساند زیرا در چنین موقعیتی که او عزیز مصر است و مقام نبوت و حکمت و علم به<code class="page" rel="11,324"/> احادیث به او داده شده و برادر مادریش هم همراه است، و برادران در کمال ذلت در برابرش ایستاده به خطاکاری خود اعتراف می‌کنند و اقرار می‌نمایند که خداوند علی رغم گفتار ایشان در ایام کودکی یوسف که گفته بودند: چرا یوسف و برادرش نزد پدر ما از ما محبوب‌ترند با اینکه ما گروهی توانا هستیم و قطعا پدر ما در گمراهی آشکارست او را بر آنان برتری داده.</span> </p> <p>یوسف (ع) بعد از دلداری از برادران و عفو و گذشت از ایشان، شروع کرد به دعا کردن، و از خدا خواست تا گناهانشان را بیامرزد، و چنین گفت: <span class="aya" rel="12_92" data-words="6-12">یغفر الله لکم و هو أرحم الراحمین</span> و این دعا و استغفار یوسف برای همه برادران است که به وی ظلم کردند، هر چند همه ایشان در آن موقع حاضر نبودند، هم چنان که از آیه بعدی هم که از قول بعضی از فرزندان نقل می‌کند که در کنعان نزد پدر مانده بودند، و در جواب پدر که گفت اگر ملامتم نکنید بوی یوسف را می‌شنوم، و ایشان گفتند: <span class="aya" rel="12_95" data-words="2-6">تالله إنک لفی ضلالک القدیم</span> استفاده می‌شود چند نفری در برابر یوسف حضور داشتند و بزودی تفصیلش خواهد آمد ان شاء اللَّه تعالی. </p> <h3>بحث روایتی‌ <span class="title" rel="12_83 12_84 12_85 12_86 12_87 12_88 12_89 12_90 12_91 12_92">روایتی در شرح داستان یوسف (علیه السلام) و برادران در مصر</span> </h3> <p> در تفسیر عیاشی از ابی بصیر روایت کرده گفت: من از امام ابی جعفر (ع) شنیدم که داستان یوسف و یعقوب را نقل می‌کرد و چنین می‌فرمود که: وقتی یعقوب فرزند خود یوسف (ع) را ناپدید یافت اندوهش شدت کرد، و از گریه زیاد دیدگانش سفید شد، و به شدت محتاج گشته و وضع بدی پیدا کرد. </p> <p>در این مدت سالی دو نوبت، یک بار تابستان و یک بار زمستان عده‌ای از فرزندان را به مصر می‌فرستاد، و سرمایه‌ای اندک به ایشان می‌داد تا گندمی خریداری کنند، پس سالی ایشان را در معیت قافله‌ای روانه ساخت و ایشان وقتی وارد مصر شدند که یوسف عزیز مصر شده بود. </p> <p>آری پس از آنکه عزیز مصر یوسف را به ولایت مصر برگزید در این بین فرزندان یعقوب مانند سالهای قبل برای خرید طعام به مصر آمدند، یوسف ایشان را شناخت ولی ایشان او را بخاطر هیئت سلطنت و عزتش نشناختند و گفت قبل از همراهان، بضاعت خود را بیاورید، و بکارمندان خود گفت سهم این چند نفر را زودتر بدهید و به پول اندکشان نگاه نکنید، بقدر احتیاجشان گندم به ایشان بدهید، و چون از اینکار فارغ شدید بضاعتشان را هم در خرجینشان بگذارید، مراقب باشید تا خود ایشان نفهمند، کارمندان نیز دستور یوسف را عملی نمودند. <code class="page" rel="11,325"/> آن گاه خود یوسف به ایشان گفت: من اطلاع پیدا کردم که شما دو برادر دیگر هم دارید که مادرشان از شما جداست، ایشان چه می‌کنند؟ گفتند: بزرگتر آن دو برادر چند سال قبل طعمه گرگ شد، و کوچکتر آن دو هست، و ما او را نزد پدر گذاشتیم و آمدیم، چون پدر ما نسبت به او خیلی علاقه‌مند است. یوسف گفت: من خیلی دلم می‌خواهد بار دیگر که می‌آیید او را هم، همراه خود بیاورید، و اگر او را نیاورید، دیگر به شما سهم نخواهم داد و اعتنا و احترامی به شما نخواهم کرد. گفتند: ما در این باره با پدر گفتگو کرده و او را به آوردن وی راضی می‌کنیم. </p> <p>بعد از آنکه نزد پدر بازگشتند و خرجین‌ها را بازکردند دیدند پولهایشان در درون آنها است، گفتند: پدرجان دیگر چه می‌خواهیم این هم بضاعت ما که دوباره به ما برگردانده شده، و سهم ما را حتی یک بار شتر هم بیشتر دادند، بنا بر این برادر ما را با ما بفرست تا سهم او را هم بگیریم، و ما خاطر جمع، نگهبان و حافظ او خواهیم بود، یعقوب (ع) در جوابشان فرمود: آیا به شما اعتماد کنم همانطور که در داستان یوسف اعتماد کردم؟ ! این بود تا پس از گذشتن شش ماه یعقوب (ع) بار دیگر فرزندان را روانه مصر کرد، و بضاعت اندکی به ایشان داد و بنیامین را هم با ایشان روانه ساخت و از ایشان پیمانی خدایی گرفت که او را با خود برگردانند، مگر در صورتی که گرفتاری آن چنان احاطه‌شان کند که نتوانند او را برگردانند و در اینکار معذور و عذرشان موجه باشد. </p> <p>فرزندان یعقوب با کاروانیان حرکت کرده وارد مصر شدند و به حضور یوسف رسیدند، یوسف فرمود: آیا بنیامین را هم همراه خود آورده‌اید یا نه؟ گفتند: بلی آورده‌ایم، اینک از بار و بنه ما حفاظت می‌کند. گفت: بروید او را بیاورید، بنیامین را آوردند، در آن موقع یوسف (ع) به تنهایی در دربار پادشاه بود، وقتی بنیامین داخل شد یوسف او را در آغوش گرفت و گریه کرد، و گفت: من برادر تو یوسفم، و از آنچه می‌کنم ناراحت مشو، و آنچه را به تو می‌گویم فاش مکن، ترس و اندوه به خود راه مده. </p> <p>آن گاه او را با خود بیرون آورده و به برادران برگردانید، سپس به مامورین خود دستور داد تا پولهای ایشان را گرفته هر چه زودتر گندمشان را بدهند، و چون فارغ شدند پیمانه را در خرجین بنیامین بگذارند، همین کار را کردند، همین که کاروان حرکت کرد یوسف و ماموریتش از دنبال رسیده فریاد زدند هان ای کاروانیان شما دزدید، کاروانیان در حالی که برمی‌گشتند پرسیدند مگر چه گم کرده‌اید؟ گفتند پیمانه سلطنتی را، و هر که آن را بیاورد یک بار شتر گندمش می‌دهیم، و من ضامنم که بدهم. گفتند: به خدا قسم شما خوب می‌دانید که ما برای فساد در زمین بدینجا نیامده‌ایم، و ما دزد نبودیم، گفتند: حال اگر در باریکی از شما پیدا شد و شما دروغ گفته بودید<code class="page" rel="11,326"/> خود بگوئید جزایش چیست؟ گفتند جزایش خود آن کسی است که از بارش پیدا شود. </p> <p>امام (ع) آن گاه می‌فرمود: قبل از خرجین بنیامین شروع کردند به جستجوی خرجین‌های سایر برادران، و در آخر از خرجین بنیامین بیرونش آوردند، برادران وقتی چنین دیدند، گفتند: این پسر قبلا هم برادری داشت که مانند خودش دزدی کرده بود. یوسف گفت: اینک از شهرهای ما بیرون شوید، گفتند: ای عزیز این پسر پدر پیر و سالخورده‌ای دارد و از ما میثاقهای خدایی گرفته که او را به سلامت برایش برگردانیم، یکی از ما را بجای او بازداشت کن و او را آزاد ساز که اگر چنین کنی ما تو را از نیکوکاران می‌بینیم. گفت العیاذ باللَّه که ما کسی را بجای آن کس که متاعمان را در بارش یافته‌ایم دستگیر نماییم. بناچار بزرگتر ایشان گفت: من که از اینجا تکان نمی‌خورم، در همین مصر میمانم تا آنکه یا پدرم اجازه برگشتن دهد، و یا خدا در کارم حکم کند برادران ناگزیر به کنعان بازگشته در پاسخ یعقوب که پرسید بنیامین چه شد؟ گفتند: او مرتکب سرقت شد و پادشاه مصر او را به جرم سرقتش گرفت و نزد خود نگهداشت، و اگر قول ما را باور نداری از اهل مصر و از کاروانیانی که با ما بودند بپرس و تحقیق کن تا جریان را برایت بگویند. یعقوب گفت: انا للَّه و انا الیه راجعون و شروع کرد به شدت اشک ریختن، و آن قدر اندوهش زیاد شد که پشتش خمیده گشت.<span class="footnote" rel="1" title="تفسیر عیاشی، ج ۲، ص ۱۸۱ ح ۴۲">*</span> و در همان تفسیر از ابی حمزه ثمالی از امام ابی جعفر (ع) روایت کرده که گفت: از امام شنیدم که می‌فرمود: <em>صواع ملک</em> ، عبارت از طاسی بوده که با آن آب می‌نوشیده<span class="footnote" rel="2" title="تفسیر عیاشی، ج ۲، ص ۱۸۵ ح ۵۱">*</span>. </p> <p>مؤلف: در بعضی روایات دیگر آمده که قدحی از طلا بوده که یوسف با آن گندم را پیمانه می‌کرد. </p> <p>و نیز در همان کتاب از ابی بصیر از امام ابی جعفر (ع) -و در نسخه‌ای دیگر از امام صادق (ع) -روایت کرده که گفت: شخصی به آن جناب عرض کرد-و من نزد او حاضر بودم-سالم بن حفصه از شما روایت کرده که شما حرف را طوری می‌زنی که هفتاد پهلو دارد، و به آسانی می‌توانی راه گریز را از گفته خود پیدا کنی، حضرت فرمود: سالم از من چه می‌خواهد؟ آیا او می‌خواهد که من ملائکه را برایش بیاورم، اگر این را می‌خواهد که باید بداند به     <code class="page" rel="11,327"/> خدا سوگند انبیاء هم چنین کاری را نکرده‌اند، مگر این ابراهیم خلیل نبود که به چند وجه حرف می‌زد، از آن جمله فرمود: <span class="aya" rel="37_89" data-words="2-3">إنی سقیم</span> -من بیمارم و حال آنکه بیمار نبود، و دروغ هم نگفته بود، و نیز همین جناب فرموده بود <span class="aya" rel="21_63" data-words="2-4">بل فعله کبیرهم</span> -بلکه بزرگ بتها، بتها را شکسته و حال آنکه نه بت بزرگ شکسته بود و نه ابراهیم دروغ گفته بود، و همچنین یوسف فریاد زد ای کاروانیان شما دزدید، و حال آنکه به خدا قسم نه آنان دزد بودند و نه یوسف دروغ گفته بود<span class="footnote" rel="1" title="تفسیر عیاشی، ج ۲، ص ۱۸۴، ح ۴۹، ط تهران">*</span>. </p> <h3> <span class="title" rel="12_83 12_84 12_85 12_86 12_87 12_88 12_89 12_90 12_91 12_92">چند روایت در معنای جمله‌ای که یوسف و مامورانش به فرزندان یعقوب (علیه السلام) گفتند: <span class="aya" rel="12_70" data-words="12-15">أیتها العیر إنکم لسارقون</span> </span> </h3> <p> و نیز در همان کتاب از مردی شیعه مذهب از امام صادق (ع) نقل کرده که گفته است، از آن جناب از معنای قول خدا در باره یوسف پرسیدم که می‌فرماید: <span class="aya" rel="12_70" data-words="12-15">أیتها العیر إنکم لسارقون-</span> فرمود: آری برادران، یوسف را از پدرش دزدیده بودند، مقصودش این دزدی بود نه دزدیدن پیمانه سلطنتی، به شهادت اینکه وقتی پرسیدند مگر چه گم کرده‌اید؟ نگفت شما پیمانه ما را دزدیده‌اید، بلکه گفت: ما پیمانه سلطنتی را گم کرده‌ایم، بهمین دلیل مقصودش از اینکه گفت شما دزدید همان دزدیدن یوسف است.<span class="footnote" rel="2" title="تفسیر عیاشی، ج ۲، ص ۱۸۵، ح ۵۰">*</span> و در کافی به سند خود از حسن صیقل روایت کرده که گفت: خدمت حضرت صادق (ع) عرض کردم: از امام باقر (ع) در باره گفتار یوسف که گفت: <span class="aya" rel="12_70" data-words="12-15">أیتها العیر إنکم لسارقون</span> روایتی به ما رسیده که فرموده: به خدا نه برادران او دزدی کرده بودند و نه او دروغ گفته بود، هم چنان که ابراهیم خلیل که گفته بود <span class="aya" rel="21_63" data-words="2-9">بل فعله کبیرهم هذا فسئلوهم إن کانوا ینطقون</span> -بلکه بزرگترشان کرده، اگر حرف می‌زنند از خودشان بپرسید و حال آنکه به خدا قسم نه بزرگتر بتها بتها را شکسته، و نه ابراهیم دروغ گفته بود. </p> <p>حسن صیقل می‌گوید: امام صادق (ع) فرمود: صیقل!نزد شما چه جوابی در این باره هست؟ عرض کردم: ما جز تسلیم (در برابر گفته امام) چیزی نداریم: می‌گوید: امام فرمود: خداوند دو چیز را دوست می‌دارد، و دو چیز را دشمن، دوست می‌دارد آمد و شد کردن میان دو صف (متخاصم را جهت اصلاح و آشتی دادن) و نیز دوست می‌دارد دروغ در راه اصلاح را، و دشمن می‌دارد قدم زدن در میان راهها را (یعنی میان دو کس آتش افروختن) و دروغ در غیر اصلاح را، ابراهیم (ع) اگر گفت: <span class="aya" rel="21_63" data-words="2-4">بل فعله کبیرهم</span> مقصودش اصلاح و راهنمایی قوم خود به درک این معنا بود که آن خدایانی که می‌پرستند موجوداتی بی‌جانند، و     <code class="page" rel="11,328"/> همچنین یوسف (ع) مقصودش از آن کلام اصلاح بوده است<span class="footnote" rel="1" title="اصول کافی، ج ۲، ص ۳۴۱، ح ۱۷، ط بیروت">*</span>. </p> <p>مؤلف: اینکه امام (ع) فرمود: مقصودش اصلاح بوده منافاتی با روایت قبلی که می‌فرمود: مقصودش این بود که شما یوسف را دزدیده‌اید ندارد، آری فرق است میان اینکه ظاهر کلام مطابق با واقع نباشد، یا اینکه متکلم معنای صحیحی را اراده کرده باشد که در مقام گفتگو از کلام مفهوم نباشد، و قسم دوم دروغ و مذموم نیست، به دلیل اینکه امام فرمود: او مقصودش اصلاح بوده، یوسف می‌خواست با این توریه برادر خود را نزد خود نگهدارد، و ابراهیم هم خواسته است بت‌پرستان را متوجه کند به اینکه بت کاری نمی‌تواند بکند. </p> <p>و در معنای سه حدیث آخری اخبار و احادیث دیگری در کافی<span class="footnote" rel="2" title="اصول کافی، ج ۲ ص ۳۴۳، ح ۲۲، ط بیروت">*</span> و کتاب معانی الاخبار<span class="footnote" rel="3" title="معانی الاخبار، ص ۲۰۹، ح ۱">*</span> و تفسیر عیاشی<span class="footnote" rel="4" title="عیاشی ج ۲، ص ۱۸۵، ح ۵۰">*</span> و تفسیر قمی<span class="footnote" rel="5" title="تفسیر قمی، ج ۱، ص ۳۴۹">*</span> آمده. </p> <h3> <span class="title" rel="12_83 12_84 12_85 12_86 12_87 12_88 12_89 12_90 12_91 12_92">چند روایت در مورد انتساب سرقت به یوسف (علیه السلام) در سخن برادران او: <span class="aya" rel="12_77" data-words="4-9">فقد سرق أخ له من قبل</span> </span> </h3> <p> در تفسیر عیاشی از اسماعیل بن همام روایت کرده که گفت: حضرت رضا  (ع) در ذیل آیه‌ <span class="aya" rel="12_77" data-words="2-17">إن یسرق فقد سرق أخ له من قبل فأسرها یوسف فی نفسه و لم یبدها لهم</span> فرمود: اسحاق پیغمبر، کمربندی داشت که انبیاء و بزرگان یکی پس از دیگری آن را به ارث می‌بردند، در زمان یوسف این کمربند نزد عمه او بود، و یوسف هم نزد عمه‌اش بسر می‌برد، و عمه‌اش او را دوست می‌داشت، روزی یعقوب نزد خواهرش فرستاد که یوسف را روانه کن دوباره می‌گویم تا نزد تو بیاید، عمه یوسف به فرستاده یعقوب گفت فقط امشب مهلت دهید من او را ببویم فردا نزد شما روانه‌اش می‌کنم، آن گاه برای اینکه یعقوب را محکوم کند و قانع سازد به اینکه چشم از یوسف بپوشد، فردای آن روز آن کمربند را از زیر پیراهن یوسف به کمرش بست، و پیراهنش را روی آن انداخت و او را نزد پدر روانه کرد، بعدا (به دنبالش آمده) به یعقوب گفت:  (مدتی بود) کمربند ارثی را گم کرده بودم، حالا می‌بینم یوسف آن را زیر پیراهنش بسته، و چون قانون مجازات دزد در آن روز این بود که سارق برده صاحب مال شود، لذا بهمین بهانه یوسف را نزد خود برد، و یوسف هم چنان نزد او بود<span class="footnote" rel="6" title="تفسیر عیاشی، ج ۲، ص ۱۸۵، ح ۵۳">*</span>. </p> <p>و در الدر المنثور است که ابن مردویه از ابن عباس از رسول خدا (ص)             <code class="page" rel="11,329"/> روایت کرده که در ذیل جمله‌ <span class="aya" rel="12_77" data-words="2-9">إن یسرق فقد سرق أخ له من قبل</span> فرموده: یوسف در کودکی بتی را که از طلا و نقره ساخته شده بود و مال جد مادریش بود دزدیده و آن را شکسته و در راه انداخته بود، و برادران او را در این عمل سرزنش کردند،  (این بود سابقه دزدی یوسف نزد برادران)<span class="footnote" rel="1" title="الدر المنثور، ج ۴، ص ۲۸، ط بیروت">*</span>. </p> <p>مؤلف: روایت قبلی به اعتماد نزدیک‌تر است، زیرا از طرق دیگر هم از ائمه اهل بیت روایت شده، و مؤید آن روایتی است که به طرق متعدد از اهل بیت (ع)، و غیر ایشان وارد شده، که روزی زندانبان به یوسف گفت: من تو را دوست می‌دارم، یوسف در جوابش گفت: نه، تو مرا دوست مدار، چون عمه من مرا دوست می‌داشت و بخاطر همان دوستی به دزدی متهم شدم، و پدرم مرا دوست می‌داشت برادران بر من حسد ورزیده مرا در چاه انداختند، و همسر عزیز مرا دوست می‌داشت و در نتیجه مرا به زندان انداخت<span class="footnote" rel="2" title="برهان، ج ۲، ص ۲۵۴، ح ۴۵ و تفسیر قرطبی، ج ۹، ص ۱۸۹">*</span>. </p> <p>و در کافی به سند خود از ابن ابی عمیر از کسی که او اسم برده از امام صادق  (ع) روایت کرده که در ذیل قول خدای عز و جل که فرموده: <span class="aya" rel="12_36" data-words="26-29">إنا نراک من المحسنین</span> فرموده است: یوسف در مجالس به دیگران جا می‌داد، و به محتاجان قرض می‌داد، و ناتوانان را کمک می‌نمود<span class="footnote" rel="3" title="کافی، ج ۲ ص ۶۳۷، ح ۳">*</span>. </p> <h3> <span class="title" rel="12_86">دو روایت در باره شکایت نزد خدا بردن یعقوب (علیه السلام) - <span class="aya" rel="12_86" data-words="2-8">إنما أشکوا بثی و حزنی إلی الله</span> </span> </h3> <p> و در تفسیر برهان از حسین بن سعید در کتاب <em>تمحیص</em> از جابر روایت کرده که گفت: از حضرت ابی جعفر (ع) پرسیدم معنای صبر جمیل چیست؟ فرمود: صبری است که در آن شکایت به احدی از مردم نباشد، همانا ابراهیم (ع) یعقوب را برای حاجتی نزد راهبی از رهبان و عابدی از عباد فرستاد، راهب وقتی او را دید خیال کرد خود ابراهیم است، پرید و او را در آغوش گرفت، و سپس گفت: مرحبا به خلیل الرحمن، یعقوب گفت: من خلیل الرحمن نیستم بلکه یعقوب فرزند اسحاق فرزند ابراهیم‌ام. راهب گفت: پس چرا اینقدر تو را پیر می‌بینم چه چیز تو را اینطور پیر کرده؟ گفت: هم و اندوه و مرض. </p> <p>حضرت فرمود هنوز یعقوب به دم در منزل راهب نرسیده بود که خداوند بسویش وحی فرستاد: ای یعقوب!شکایت مرا نزد بندگان من بردی!یعقوب همانجا روی چهار چوبه در، به سجده افتاد، در حالی که می‌گفت: پروردگارا!دیگر این کار را تکرار نمی‌کنم، خداوند هم وحی       <code class="page" rel="11,330"/> فرستاد که این بار تو را آمرزیدم، بار دیگر تکرار مکن، از آن به بعد هر چه ناملایمات دنیا به وی روی می‌آورد به احدی شکایت نمی‌کرد، جز اینکه یک روز گفت: <span class="aya" rel="12_86" data-words="2-15">إنما أشکوا بثی و حزنی إلی الله و أعلم من الله ما لا تعلمون</span>.<span class="footnote" rel="1" title="تفسیر البرهان، ج ۲، ص ۲۶۲، ح ۱">*</span> و در الدر المنثور است که عبد الرزاق و ابن جریر، از مسلم بن یسار و او بدون ذکر سند از رسول خدا (ص) روایت کرده که فرمود: کسی که گرفتاری خود را به مردم بگوید و انتشار دهد از صابران نیست، آن گاه این آیه را تلاوت فرمودند: <span class="aya" rel="12_86" data-words="2-8">إنما أشکوا بثی و حزنی إلی الله</span><span class="footnote" rel="2" title="مجمع البیان، ج ۵، ص ۲۴۸، ط تهران">*</span>. </p> <p>مؤلف: الدر المنثور این روایت را از ابن عدی و بیهقی-در کتاب شعب الایمان-از ابن عمر از رسول خدا (ص) روایت کرده<span class="footnote" rel="3" title="الدر المنثور، ج ۴، ص ۳۱">*</span>. </p> <p>و در کافی به سند خود از حنان بن سدیر از ابی جعفر (ع) روایت کرده که گفت: خدمت آن حضرت عرض کردم معنای اینکه یعقوب به فرزندان خود گفت: <span class="aya" rel="12_87" data-words="3-8">اذهبوا فتحسسوا من یوسف و أخیه</span> چیست؟ آیا او بعد از بیست سال که از یوسف جدا شد می‌دانست که او زنده است؟ فرمود: آری، عرض کردم از کجا می‌دانست؟ فرمود: در سحر به درگاه خدا دعا کرد، و از خدای تعالی درخواست کرد که ملک الموت را نزدش نازل کند، <em>تریال</em> که همان ملک الموت باشد هبوط کرده پرسید ای یعقوب چه حاجتی داری؟ گفت: به من بگو بدانم ارواح را یکی یکی قبض می‌کنی و یا با هم؟ تریال گفت بلکه آنها را جدا جدا، و روح روح قبض می‌کنم، یعقوب پرسید آیا در میان ارواح، به روح یوسف هم برخورده‌ای؟ گفت: نه، از همین جا فهمید پسرش زنده است، و به فرزندان فرمود: <span class="aya" rel="12_87" data-words="3-8">اذهبوا فتحسسوا من یوسف و أخیه</span><span class="footnote" rel="4" title="روضه کافی، ج ۸، ص ۱۹۹ ح ۲۳۸، ط بیروت">*</span>. </p> <p>مؤلف: این روایت را معانی الاخبار (نیز) به سند خود از حنان بن سدیر از پدرش از آن جناب نقل کرده، و در آن دارد که یعقوب پرسید: مرا از ارواح خبر بده، آیا دسته جمعی قبض می‌کنی یا جدا جدا؟ گفت: اعوان من جدا جدا قبض می‌کنند، آن گاه دسته جمعی را به نظر من می‌رسانند، گفت: تو را به خدای ابراهیم و اسحاق و یعقوب قسم آیا در میان ارواح، روح یوسف هم بر تو عرضه شده یا نه؟ گفت: نه، در اینجا بود که یعقوب فهمید فرزندش زنده است<span class="footnote" rel="5" title="تفسیر عیاشی، ج ۲، ص ۱۸۹، ح ۶۴">*</span>. </p> <p>و در الدر المنثور است که اسحاق بن راهویه در تفسیر خود، و ابن ابی الدنیا در کتاب         <code class="page" rel="11,331"/> <em>الفرج بعد الشده</em> ، و ابن ابی حاتم، و طبرانی در کتاب <em>اوسط</em> ، و ابو الشیخ، و حاکم، و ابن مردویه، و بیهقی در کتاب <em>شعب الایمان</em> : از انس از رسول خدا (ص) حدیثی روایت کرده‌اند که در آن دارد: جبرئیل آمد و گفت: ای یعقوب!خدایت سلامت می‌رساند و می‌گوید: خوشحال باش و دلت شاد باشد که به عزت خودم سوگند اگر این دو فرزند تو مرده هم باشند برایت زنده‌شان می‌کنم، اینک برای مستمندان طعامی بساز، که محبوب‌ترین بندگان من دو طائفه‌اند، یکی انبیاء و یکی مسکینان، و هیچ می‌دانی چرا چشمت را نابینا و پشتت را خمیده کردم و چرا برادران بر سر یوسف آوردند آنچه را که آوردند؟ برای این کردم که شما وقتی گوسفندی کشته بودید و در این میان مسکینی روزه‌دار آمد و شما از آن گوشت به او نخوراندید. </p> <p>از آن به بعد هر گاه یعقوب (ع) می‌خواست غذا بخورد دستور می‌داد جارچی جار بزند تا هر که از مساکین غذا می‌خواهد با یعقوب غذا بخورد، و اگر یعقوب روزه بود موقع افطارش جار می‌زدند: هر که از مستمندان که روزه‌دار است با یعقوب افطار کند<span class="footnote" rel="1" title="الدر المنثور، ج ۴ ص ۳۲، ط بیروت">*</span>. </p> <p>و در مجمع در ذیل جمله‌ <span class="aya" rel="12_64" data-words="12-14">فالله خیر حافظا...</span>، در خبری آمده که خدای سبحان فرموده: به عزت خودم سوگند بعد از آنکه تو بر من توکل و اعتماد کردی من هم بطور قطع آن دو را بتو باز می‌گردانم.<span class="footnote" rel="2" title="الدر المنثور، ج ۴، ص ۳۱">*</span>     <code class="page" rel="11,332"/> </p>
