<h3 class="ayas">سوره المائدة آیه‌های ۱۰۱ تا ۱۰۲</h3><code class="section" rel="5_101-102"/><h3>ترجمه آیات</h3> <p> <span class="trans" rel="5_101">ای کسانی که ایمان آورده‌اید سؤال نکنید از چیزهایی که اگر ظاهر شود بر شما ناراحت می‌شوید و اگر هنگام نزول قرآن از آنها بپرسید معلوم می‌شود بر شما و خداوند آنها را می‌بخشد، و خداوند بخشنده و حلیم است.  «۱۰۱» </span><span class="trans" rel="5_102">گروهی سؤال کرده‌اند پیش از شما از آنها و آن گاه صبح کردند در حالی که به آن کافر شدند «۱۰۲» </span></p>   <h3>بیان آیات</h3> <p> این دو آیه ظهوری در ارتباط به ما قبل خود ندارد و مضمون‌شان بی نیاز از اتصال به کلام دیگری است، که آن کلام چیزی را بیان نماید که خود این دو آیه به تنهایی نتوانند آن را افاده کنند، بنا بر این هیچ حاجتی نیست به اینکه ما خود را مانند جمعی از مفسرین به زحمت انداخته و برای بر قرار کردن پیوند ما بین آن دو و آیات قبل یا بین آنها و اول سوره یا برای اینکه آن دو را به غرضی که در سراسر سوره است مربوط سازیم، توجیهاتی بنماییم<span class="footnote" rel="1" title="تفسیر روح المعانی ج ۷ ص ۳۵">*</span>، پس چه بهتر که از این معنا   <code class="page" rel="6,221"/> چشم پوشیده و بگذریم: </p><h3> <span class="title" rel="5_101 5_102">نهی از پرستش در باره اموری که خدای تعالی دریچه علم به آنها را با اسباب عادی بسته است به جهت خطری است که معلوم شدن آن امور دربر دارد</span> </h3> <p> <span class="aya" rel="5_101" data-words="1-12">یا أیها الذین آمنوا لا تسئلوا عن أشیاء إن تبد لکم تسؤکم...</span>  <em>ابداء</em> به معنای اظهار و <em>ساء</em> به معنای بد حال کرد و ضد <em>سر</em> است که به معنای خوشحال کرد می‌باشد. این آیه مؤمنین را نهی می‌کند از اینکه از چیزهایی سراغ بگیرند و مطالبی را بپرسند که اگر برایشان آشکار شود ناراحت می‌شوند، گر چه از بیان اینکه از چه کسی بپرسند ساکت است، لیکن از اینکه بعدا می‌فرماید: <span class="aya" rel="5_101" data-words="13-21">و إن تسئلوا عنها حین ینزل القرآن تبد لکم</span> و همچنین از اینکه در آیه بعد می‌فرماید: <span class="aya" rel="5_102" data-words="1-9">قد سألها قوم من قبلکم ثم أصبحوا بها کافرین</span> بدست می‌آید که مقصود سؤال از رسول اللَّه (ص) است، و نیز گر چه در آیه روی سخن به مؤمنین عصر رسول اللَّه (ص) و غرض، نهی از سؤالات معینی است، لیکن از علتی که از آیه برای نهی استفاده می‌شود بدست می‌آید که آیه، سؤالات غیر مورد غرض را که مشمول عفو خداوند شدند نیز شامل می‌شود، و در نتیجه سؤال از هر چیزی که خدای تعالی دریچه اطلاع از آن (با اسباب عادی) را بروی بشر بسته است ممنوع شده است، زیرا خطری که در سؤال از اینگونه امور است منحصر در سؤالات اصحاب رسول اللَّه  (ص) نیست، پرسش از روز مرگ خود، مثلا و یا روز مرگ دوستان و عزیزان یا پرسش از زوال ملک و عزت، همیشه مظنه هلاکت و بدبختی است، و چه بسا همان جستجو و بدست آوردن مطلب خود باعث هلاکت و بدبختی شود، آری نظامی که خدای تعالی زندگی بشر بلکه جمیع عالم کون را به آن نظام منتظم ساخته نظامی است حکیمانه، و از روی حکمت است که اموری را برای آدمیان آشکار و امور دیگری را نهان داشته است، و دست و پا کردن برای اخفای آنچه ظاهر و اظهار آنچه مخفی است باعث اختلال نظامی است که گسترده شده است، مثلا حیات انسانی که یکی از موجودات عالم است، پدیده نظامی است که آن نظام از ترکیب قوا و اعضا و ارکانی بوجود آمده، که اگر یکی از آن اعضا و ارکان کم و زیاد می‌شد آن نظام موجود نمی‌شد، و در نتیجه آن حیات بطور کامل تحقق نیافته و اجزای زیادی را فاقد می‌شد، و همچنین اگر اجزای دیگر آن کم و زیاد شود همان اثر را دارد تا آنجا که یکباره باعث بطلان حقیقت یا کمال حیات بشود. </p> <p><span class="phrase">آیه شریفه از دو جهت ابهام دارد، یکی از جهت شخص مورد سؤال که گذشت، یکی هم از جهت سنخ مطالبی که از سؤال از آنها نهی فرموده، و همین قدر فرموده سؤالاتی است که جواب صحیح آن باعث ناراحتی و نگرانی است، و شکی در این نیست که جمله <span class="aya" rel="5_101" data-words="9-12">إن تبد لکم تسؤکم</span> وصفی است برای کلمه <em rel="fa_5_101_7-7" data-sentence="312:465">اشیاء</em> و چون جمله، جمله‌ایست شرطیه و دلالت دارد بر<code class="page" rel="6,222"/> وقوع جزا در تقدیر، وقوع شرط و لازمه آن این است که این اشیا چیزهایی باشد که اطلاع بر آنها مایه نگرانی است، از این رو جستجوی از آنها در حقیقت درد سر برای خود خریدن است، بنا بر این ممکن است کسی اشکال کند و بگوید مگر هیچ عاقلی بدون جهت برای خود نگرانی را می‌خرد که این آیه از آن نهی می‌کند؟ خوب بود می‌فرمود: از مطالبی نپرسید که در آنها چیزهایی است که اگر برملا شود شما را نگران می‌کند.</span> و یا می‌فرمود: نپرسید از چیزهایی که ایمن نیستند از اینکه روشن شدنش شما را ناراحت کند. زیرا اگر به یکی از این دو تعبیر می‌فرمود بی‌اشکال‌تر بود. </p> <h3> <span class="title" rel="5_101">جواب‌هایی که در مورد ابهام و اشکال در آیه: <span class="aya" rel="5_101" data-words="5-8">لا تسئلوا عن أشیاء...</span> داده شده است</span> </h3> <p> از جواب‌های عجیبی که به این اشکال داده شده یکی این است که آیه شریفه نمی‌خواهد بگوید از سؤالاتی که می‌دانید و یقین دارید جوابش شما را نگران می‌کند بپرهیزید تا اشکال شود به اینکه این معنا چیزی نیست که محتاج به سفارش و نهی باشد، بلکه می‌خواهد بگوید از سؤالاتی که احتمال چنین محذوری را در آن می‌دهید بپرهیزید، برای اینکه لفظ:  <em>أن</em> در ادبیات عربی کلمه‌ایست که قطع به وقوع را نمی‌رساند، و چون جزا هم در قاطعیت و احتمالی بودنش تابع شرط است، بنا بر این جزا مترتب است بر احتمال شرط، نه یقین به شرط، پس معنای آیه این است که: احتمال اینکه جواب مایه نگرانی باشد کافی است برای اینکه مردم از اینگونه سؤالات خودداری کنند. این بود ما حصل آن جواب عجیب. </p> <p>و چه اشتباه بزرگی است که گوینده آن کرده، خوب بود می‌فهمیدیم کدام قانون از قوانین عربیت مقرر کرده است که شرط مقطوع الوقوع نباشد؟ !و چون جزا هم تابع آنست پس افاده قطع نمی‌کند و آیا گفتن اینکه: اگر به منزلم آیی من احترامت می‌کنم، افاده قطع به اکرام من را در زمینه آمدن شما نمی‌کند؟ !و آیا من که این وعده را می‌دهم در این وعده شوخی می‌کنم؟ !علاوه این جواب وقتی صحیح است که آیه بخواهد نهی از سؤالی بکند که احتمال مزبور در آن برود، و حال آنکه آیه صورت قطع به آن را می‌فرماید. پس اشکال به حال خود باقی و این جواب صحیح نیست. </p> <p>نظیر این جواب در بطلان جواب دیگری است که از این اشکال داده شده، و بیانش بنا بر بعضی از نقل‌ها این است که مراد از اینکه فرمود: اشیایی که اگر برایتان کشف شود نگران می‌شوید، مغیباتی است از قبیل تعیین روز مرگ و عواقب امور، و جریان خیر و شر و امثال آن، که چه بسا مردم هوسران به هوای اطلاع از آن می‌افتند، و حال آنکه اطلاع از آن عادتا خالی از نگرانی و تشویش برای انسان نیست و معلوم است که جواب صحیح از پرسش از اینکه، چند سال دیگر مثلا از عمر من مانده؟ و یا سبب مرگ من چیست؟ عاقبتم خیر است یا<code class="page" rel="6,223"/> شر؟ و یا پدر من که من نطفه‌ای از اویم کیست؟ و امثال آن، از سؤالاتی که در جاهلیت فراوان بوده چه تشویش و اضطرابی در دل می‌اندازد، چون این امور اموری است که همیشه جواب صحیح آن مطابق میل آدمی اتفاق نمی‌افتد، و غالبا باعث اندوه می‌شود، چه اطمینانی هست از اینکه رسول اللَّه (ص) در جواب از اینگونه مطالب خبر خوشی دهد؟ ممکن است خبری که می‌دهد ناراحت کننده و ناخوش باشد، آن وقت جز اینکه حس خودخواهی و عصبیت، سائل را وادار به تکذیب رسول اللَّه (ص) کند چه فائده دیگری دارد؟ چنان که قرآن کریم در ذیل همین آیه به این جهت اشاره کرده و می‌فرماید: <span class="aya" rel="5_102" data-words="1-9">قد سألها قوم من قبلکم ثم أصبحوا بها کافرین</span> این بود جواب دومی که از اشکال داده شده است. </p> <p>و این جواب گر چه در بدو نظر جوابی سالم از خدشه بنظر می‌رسد، لیکن با جمله: <span class="aya" rel="5_101" data-words="13-21">و إن تسئلوا عنها حین ینزل القرآن تبد لکم</span> نمی‌سازد، چه اینکه بگوییم مفاد این جمله تجویز اینگونه سؤالات در حین نزول قرآن است، و چه اینکه بگوییم بر عکس، مفادش تشدید نهی است از آن سؤالات، و اینطور توجیه کنیم که در غیر آن حال رسول اللَّه (ص) فرصت این را دارد که رعایت حال سائل را کرده و جواب ندهد، و اما در حین نزول قرآن که همه حجاب‌ها بر طرف شده و همه حقایق بر آن جناب مکشوف گشته در آن حال بیشتر باید از اینگونه سؤالات پرهیز نمایند. </p> <p>ناسازگاری این جواب با جمله مزبور در صورتی که مفاد آیه تجویز باشد از این جهت است که سؤال از اینگونه مطالب چون بحسب طبع دارای مفسده است از این رو معنا ندارد که در حال نزول قرآن جایز شود، و اما در صورتی که مفاد آیه تشدید در نهی باشد، آن نیز از این جهت است که درست است حال نزول وحی حال کشف حقایق است، لیکن حال کشف هر حقیقتی نیست، بلکه در آن حال حقایقی کشف می‌شود که مربوط به معارف الهی و شریعتها و احکام دین و امثال آن باشد، نه از اینکه مثلا فلان گوساله در شکم مادرش نر است یا ماده و امثال آن از مطالبی که قرآن کریم اجل از آن است که در خلال آیاتش جواب از آنها را هم مندرج کند؟ پس هیچ حاجت نیست به اینکه خدای تعالی نسبت به خصوص حال نزول قرآن بفرماید: <span class="aya" rel="5_101" data-words="13-21">و إن تسئلوا عنها حین ینزل القرآن تبد لکم</span> پس این جواب هم جواب صحیحی نیست. </p> <p>بهتر از همه همان جوابی است که بعضی هم داده‌اند به اینکه آیه دومی یعنی‌ <span class="aya" rel="5_102" data-words="1-5">قد سألها قوم من قبلکم...</span> و همچنین جمله‌ <span class="aya" rel="5_101" data-words="13-15">و إن تسئلوا</span> دلالت دارد بر اینکه سؤالات، سؤالاتی بوده مربوط به خرده‌ریزهای احکام دین، و چیزهایی که تفحص و کاوش در آنها جز دشوار کردن دین و سنگین کردن بار تکلیف نتیجه دیگری ندارد، مانند سؤالاتی که بنی اسرائیل در باره خصوصیات گاوی که مامور به ذبح آن شده بودند می‌کردند، و در نتیجه اینقدر آن گاو را محدود و مشخص کردند تا منحصر شد به یک گاو، و مجبور شدند به قیمت گزافی خریداری کنند. مقصود از اشیاء همین مطالب است نه امور غیبی. </p> <p>و <span class="phrase">اما اینکه فرمود: <span class="aya" rel="5_101" data-words="22-24">عفا الله عنها</span> ظاهرش این است که جمله‌ایست مستقل: و در مقام تعلیل نهی در <span class="aya" rel="5_101" data-words="5-12">لا تسئلوا عن أشیاء إن تبد لکم تسؤکم</span> می‌باشد نه اینکه وصف باشد برای اشیا و کلام پس و پیش و تقدیر آن چنین باشد: لا تسئلوا عن اشیاء عفا اللَّه عنها ان تبد لکم تسؤکم چنان که بعضی توهم کرده‌اند، زیرا خود این تعبیر یعنی متعدی ساختن عفو را به لفظ <em>عن</em> بهترین شاهد است بر اینکه مراد از اشیای مذکور همان اموری است که مربوط به شرایع و احکام است، زیرا اگر مراد از اشیاء امور تکوینی بود جا داشت بلکه واجب بود بفرماید:  <em rel="fa_5_101_21-22" data-sentence="613:729">عفا اللَّه</em> به هر حال تعلیل به عفو می‌فهماند که مراد از کلمه اشیا خصوصیاتی است راجع به احکام، و شرایع و قیود و شرایطی است راجع به متعلقات آنها، و اینکه اگر اسمی از آن نبرده نه از روی غفلت و یا سهل‌انگاری بوده، بلکه منظور خدای سبحان، تخفیف بر بندگان و تسهیل امر بر آنان بوده، چنان که در همین آیه اشاره به این معنا کرده و فرموده: <span class="aya" rel="5_101" data-words="25-28">و الله غفور حلیم</span> بنا بر این، ساختن و پرداختن سؤالاتی از پیش خود در حقیقت خود را بیهوده به زحمت انداختن و در دینداری کار را بر خود تنگ گرفتن است، و البته این باعث بد حالی و اندوه می‌شود، چون در حقیقت اینگونه سؤالات رد عفو پروردگار و نپذیرفتن آن است، با اینکه خدای تعالی جز تسهیل امر و تخفیف در تکلیف بندگان و تحکیم صفت مغفرت و حلم خود غرض دیگری از آن ندارد.</span> </p> <h3> <span class="title" rel="5_101"><span class="phrase">مراد از <em rel="fa_5_101_7-7" data-sentence="8:70">اشیاء</em> که در آیه شریفه سؤال از آنها ممنوع شده، جزئیات مربوط به احکام دین است</span></span> </h3> <p> پس برگشت مفاد <span class="aya" rel="5_101" data-words="5-8">لا تسئلوا عن أشیاء...</span> به مثل این است که کسی بگوید: ای کسانی که‌ ایمان آورده‌اید از رسول اللَّه (ص) از چیزهایی که شریعت او از آنها ساکت است و خدا هم از روی عفو و تسهیل و تخفیف بر بندگان متعرض بیان آنها نشده سؤال مکنید، زیرا آنها خصوصیاتی هستند که سؤال از آنها در حین نزول قرآن-یعنی ساعتی که هر چه از احکام دین در آن ساعت سؤال شود-بیانش نازل می‌شود و باعث بد حالی و اندوهتان می‌گردد. </p> <p>پس از آنچه گذشت بدست آمد که اولا جمله‌ <span class="aya" rel="5_101" data-words="13-21">و إن تسئلوا عنها حین ینزل القرآن تبد لکم</span> همانطوری که بیان شد نهی قبلی را تتمیم می‌کند نه اینکه نهی را از سؤالات در حین نزول قرآن بردارد، کما اینکه بعضی توهم کرده‌اند. و <span class="phrase">ثانیا جمله‌ <span class="aya" rel="5_101" data-words="22-24">عفا الله عنها</span> جمله‌ایست مستقل و در مقام تعلیل نهی از سؤال، بنا بر این با اینکه بحسب ترکیب کلامی وصف نیست و لیکن نقش وصف را ایفا می‌کند، و ثالثا وجه اینکه در آخر کلام فرمود <span class="aya" rel="5_101" data-words="25-28">و الله غفور حلیم</span> با اینکه کلام مشتمل بر نهی است و جا ندارد در اینگونه مقامات امثال <em rel="fa_5_101_26-26" data-sentence="379:32">غفور</em> و  <em rel="fa_5_101_27-27" data-sentence="440:15">حلیم</em> بکار برده شود.</span> این است که اگر نهی فرمود از سؤالات کذایی از باب رحمت و عفو و مغفرت بود، در حقیقت برگشت این دو اسم به مفاد عفوی است که در <span class="aya" rel="5_101" data-words="22-24">عفا الله عنها</span> است، نه به نهی که در آیه است. </p> <p><code class="aya" rel="5_102"/> <span class="aya" rel="5_102" data-words="1-9">قد سألها قوم من قبلکم ثم أصبحوا بها کافرین</span> <span class="phrase">کلمه سؤال هم به خودی خود متعدی می‌شود و هم بوسیله لفظ <em>عن</em> ، هم گفته می‌شود سؤال کرد آن را و هم سؤال کرد از آن، کلمه <em>ثم</em> تراخی و بعدیت بحسب ترتیب را می‌رساند نه بحسب زمان، حرف <em>با</em> در <em rel="fa_5_102_8-8" data-sentence="206:395">بها</em> متعلق است به <em rel="fa_5_102_9-9" data-sentence="275:366">کافرین</em> چون سیاق آیه نهی از سؤال‌هایی است که مربوط باشد به متعلقات احکام و قیود شرایع که از آنها در موقع تشریع احکام اسمی برده نشده است، بنا بر این معنای <em>کفر</em> در اینجا کفر به احکام است، چون این سؤالات مستلزم دشواریهایی است در دین، بقسمی که نفوس را از دین گریزان و موجب کفر آنها می‌شود، احتمال هم دارد که <em>با</em> در <em rel="fa_5_102_8-8" data-sentence="653:34">بها</em> برای سببیت باشد، و لیکن بعید است.</span> </p> <p>آیه شریفه گر چه از آن قومی که قبل از اسلام در اثر اینگونه سؤالات کافر شدند اسمی نبرده، و معلوم نکرده که آنها چه کسانی و امت چه پیغمبری بوده‌اند، و لیکن داستانهایی در قرآن کریم هست که می‌توان آن را با اقوامی تطبیق نمود، مانند داستان مائده که از داستانهای ملت نصارا است و همچنین داستانهای دیگری از قوم موسی (ع) و دیگران. </p> <h3>بحث روایتی‌ <span class="title" rel="5_101"> (روایاتی در ذیل آیه: <span class="aya" rel="5_101" data-words="5-8">لا تسئلوا عن أشیاء...</span> و مذمت سؤال کردن بسیار و بیجا) </span> </h3> <p> در الدر المنثور است که ابن جریر و ابو الشیخ و ابن مردویه از ابی هریره نقل کرده‌اند که گفت: روزی رسول اللَّه (ص) برای ما خطبه خواند و فرمود: <em>ایها الناس</em>  خداوند حج را بر شما واجب کرده، عکاشة بن محصن اسدی از میان جمعیت برخاست و عرض کرد: یا رسول اللَّه!آیا همه‌ساله بر ما واجب است؟ فرمود: اگر بگویم آری همه‌ساله واجب می‌شود و اگر واجب شد و شما انجام ندادید گمراه خواهید شد. پس چیزی که از من صادر<code class="page" rel="6,226"/> نشده شما به زبان نیاورید و از آن نپرسید و همانطوری که خدا و رسولش از آن ساکتند شما نیز سکوت کنید، زیرا مردانی که قبل از شما بودند و هلاک شدند هلاکتشان از همین جهت بود که زیاد نزد پیغمبر خود آمد و شد می‌کردند، و مرتبا از او چیز می‌پرسیدند، و همین باعث شد بار تکلیف بر آنان دشوار شده و ریسمان از زیر بار دین کشیده و یکباره گمراه شدند، آن گاه دنبال فرمایش رسول اللَّه (ص) این آیه نازل شد: <span class="aya" rel="5_101" data-words="1-12">یا أیها الذین آمنوا لا تسئلوا عن أشیاء إن تبد لکم تسؤکم...</span><span class="footnote" rel="1" title="در المنثور ج ۲ ص ۳۳۵">*</span>. </p> <p>مؤلف: این داستان را عده‌ای از راویان خبر از ابی هریره و ابی أمامه و دیگران نقل کرده‌اند، و در کتب امامیه از قبیل مجمع البیان و غیره نیز روایت شده است<span class="footnote" rel="2" title="مجمع البیان ج ۴ ص ۲۵۰">*</span>. این روایت با بیانی که ما سابقا گذراندیم و گفتیم: مراد از اشیاء جزئیات احکام دین است نه امور غیبی، بخوبی تطبیق دارد. </p> <p>و نیز در الدر المنثور است که ابن جریر و ابن ابی حاتم از سدی نقل می‌کنند که در تفسیر آیه شریفه‌ <span class="aya" rel="5_101" data-words="1-11">یا أیها الذین آمنوا لا تسئلوا عن أشیاء إن تبد لکم...</span> گفته است روزی از روزها رسول اللَّه (ص) ناراحت شد و در همان حال به خطبه ایستاد و فرمود: تا می‌توانید از من پرسش کنید، زیرا هیچ سؤالی از شما نیست مگر اینکه من شما را به جوابش خبر می‌دهم، مردی از قریش از قبیله بنی سهم بنام عبد اللَّه بن حذاقه که مردم در اینکه پدرش کیست حرفها داشتند برخاست و عرض کرد: یا رسول اللَّه پدر من کیست؟. </p> <p>حضرت فرمود: پدرت فلانی است،  (و همان پدر معروفش را نام بردند) عمر بر خاست و پای رسول اللَّه (ص) را بوسیده و عرض کرد یا رسول اللَّه از پروردگاری خدا و رسالت تو و پیشوایی قرآن خوشنود شدیم، و خیلی معذرت می‌خواهم امیدوارم عفو بفرمائید، خدا از تو عفو کند هم چنان پوزش می‌طلبید تا رسول اللَّه (ص) راضی شد، در همین روز بود که حضرت فرمود: الولد للفراش و للعاهر الحجر<span class="footnote" rel="3" title="فرزند تنها از آن فراش و بستر زناشویی است، و برای زنا کار سنگ است">*</span> و نیز در همین روز بود که آیه: <span class="aya" rel="5_102" data-words="1-5">قد سألها قوم من قبلکم</span> نازل شد<span class="footnote" rel="4" title="الدر المنثور ج ۲ ص ۳۳۵">*</span>. </p> <p>مؤلف: این روایت به طرق زیاد و به بیانات مختلفی نقل شده و با بیانی که ما در سابق برای آیه کردیم قابل انطباق نیست. </p> <p>         <code class="page" rel="6,227"/> و نیز در الدر المنثور است که ابن جریر و ابن منذر و حاکم همین روایت را از ثعلبة الخشنی نقل کرده‌اند<span class="footnote" rel="1" title="الدر المنثور، ج ۲ ص ۳۳۵">*</span>، البته حاکم آن را صحیح دانسته است. خشنی می‌گوید رسول اللَّه  (ص) سپس فرمود: بدرستی خدای تعالی حدودی را تحدید فرموده، شما مبادا از آن تجاوز کنید، واجباتی بر شما واجب کرده، مبادا که آنها را ترک نموده و ضایع کنید، حرام‌هایی را بر شما حرام کرده زنهار از اینکه حرمت خدای را نگهداری نکرده و آنها را مرتکب شوید، و نیز نسبت به احکامی سکوت کرده و شما را نه از روی فراموشی بلکه از روی رحمت به آن تکلیف نفرموده زنهار متعرض آنها نشوید<span class="footnote" rel="2" title="در المنثور ج ۲ ص ۳۳۹">*</span>. </p> <p>در مجمع البیان و صافی از امام علی بن ابی طالب (ع) نقل می‌کند که فرمود: خداوند بر شما واجب کرده است واجباتی را مبادا ضایعش بگذارید، و تحدید کرده است حدودی را مبادا از آن تجاوز کنید، و نهی کرده است از اموری مبادا حرمت خدای را در آنها رعایت نکنید، و سکوت کرده است از اموری با اینکه سکوتش از روی فراموشی نبوده. </p> <p>مبادا در اثر جستجوی از آنها خود را به زحمت اندازید.<span class="footnote" rel="3" title="مجمع البیان ج ۴ ص ۲۵۰">*</span><span class="footnote" rel="4" title="تفسیر صافی ج ۱ ص ۴۹۲">*</span>. </p> <p>و <span class="phrase">در کافی به سند خود از ابی الجارود نقل می‌کند که گفت: امام ابی جعفر  (ع) فرمود هر وقت برای شما حدیث می‌گویم از من بپرسید که مستند آن کدام یک از آیات قرآنی است، تا من حدیث را برای شما با آیات تطبیق کنم، آن گاه در ضمن فرمایشاتش فرمود رسول اللَّه از قیل و قال و اسراف مال و زیادی سؤال نهی فرمود، کسی بر حسب دستور قبلی از آن جناب پرسید این فرمایشات رسول خدا (ص) در کجای قرآن هست حضرت فرمود: خدای تعالی در باره قیل و قال فرموده: <span class="aya" rel="4_114" data-words="1-16">لا خیر فی کثیر من نجواهم إلا من أمر بصدقة أو معروف أو إصلاح بین الناس</span><span class="footnote" rel="5" title="خیری نیست در بسیاری از گفتگوهای بیخ گوشی و سری آنان، مگر کسی که در این بیخ گوشی‌ها امر به صدقه و کارهای نیک دیگر و اصلاح بین مردم کند">*</span> و در باره ضایع نکردن مال فرموده: <span class="aya" rel="4_5" data-words="1-10">و لا تؤتوا السفهاء أموالکم التی جعل الله لکم قیاما</span><span class="footnote" rel="6" title="مالی رای که خداوند بشما ارزانی داشته تا قوام زندگی شما باشد به سفیهان ندهید">*</span> و در باره سؤالات زیادی فرموده:             <code class="page" rel="6,228"/> <span class="aya" rel="5_101" data-words="5-12">لا تسئلوا عن أشیاء إن تبد لکم تسؤکم</span>.<span class="footnote" rel="1" title="کافی ج ۵ ص ۳۰۰ ح ۲">*</span> و در تفسیر عیاشی از احمد بن محمد نقل می‌کند که گفت: امام ابی الحسن علی بن موسی الرضا (ع) مرقومه‌ای به من نوشته در آخر آن مرقوم فرموده بود: مگر جز این است که شما از پرسش زیاد نهی شده‌اید؟ چرا پس از این نهی منتهی نشده و در مقام اطاعت آن نیستید؟ !بر شما باد که از این عمل زشت دست بردارید، و اینقدر پیرامون سؤالات بیجا نگردید، و بدانید اگر کسانی که قبل از شما بودند هلاک شدند هلاکتشان از جهت همین پرسشهای زیاد بوده، و خدا هم می‌فرماید: <span class="aya" rel="5_101" data-words="1-8">یا أیها الذین آمنوا لا تسئلوا عن أشیاء</span> تا آنجا که فرموده: <em rel="fa_5_102_9-9" data-sentence="1773:76">کافرین</em><span class="footnote" rel="2" title="تفسیر عیاشی ج ۱ ص ۳۴۶ ح ۲۱۲">*</span>.</span> </p> 
