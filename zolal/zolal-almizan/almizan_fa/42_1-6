<h2 class="sura">سوره شوری مکی است و پنجاه و سه آیه دارد </h2><h3 class="ayas">سوره الشوری آیه‌های ۱ تا ۶</h3><code class="section" rel="42_1-6"/><h3>ترجمه آیات</h3> <p> <span class="trans" rel="42_0">به نام خداوند بخشنده مهربان.  </span><span class="trans" rel="42_1">حم.  «۱» </span><span class="trans" rel="42_2">عسق.  «۲» </span><span class="trans" rel="42_3">این چنین خدای عزیز حکیم به سوی تو و به سوی انبیای قبل از تو وحی می‌فرستاد.  «۳» </span><span class="trans" rel="42_4">خدایی که آنچه در آسمانها و در زمین است ملک او است و او علی و عظیم است.  «۴» </span><span class="trans" rel="42_5"> (این وحی آن قدر عظیم است که مبدأ نزولش یعنی) آسمانها، نزدیک است از بالا شکافته شود و ملائکه هم (که می‌بینند خداوند بندگان خود را مهمل نگذاشته به منظور هدایتشان وحی می‌فرستد) او را تسبیح و حمد می‌گویند و برای سکنه زمین استغفار می‌کنند، و اعلام می‌دارند که بدانید خدا آمرزگار رحیم است.  «۵» </span><span class="trans" rel="42_6">و کسانی که غیر از خدا اولیایی می‌گیرند باز خدا نگهبان آنها است و تو بر آنان وکالت نداری.  «۶» </span></p>         <h3>بیان آیات‌ <span class="title" rel="42_3 42_1 42_2 42_4 42_5 42_6">مدار سخن در سوره مبارکه شوری و وجوه مختلفی که در باره حروف مقطعه قرآن گفته شده است </span> </h3> <p> این سوره پیرامون مساله وحی سخن می‌گوید که خود نوعی تکلم از ناحیه خدای سبحان با انبیاء و رسل او است. هم چنان که می‌بینیم در آغاز می‌فرماید <span class="aya" rel="42_3" data-words="1-9">کذلک یوحی إلیک و إلی الذین من قبلک الله...</span> و در آخر هم می‌فرماید <span class="aya" rel="42_51" data-words="1-9">و ما کان لبشر أن یکلمه الله إلا وحیا</span> -تا آخر سوره. و نیز در بین سوره هم چند نوبت سخن از وحی می‌آورد، یک جا می‌فرماید: <span class="aya" rel="42_7" data-words="1-6">و کذلک أوحینا إلیک قرآنا عربیا...</span> جایی دیگر می‌فرماید: <span class="aya" rel="42_13" data-words="1-8">شرع لکم من الدین ما وصی به نوحا...</span> و نیز می‌فرماید: <span class="aya" rel="42_17" data-words="1-7">الله الذی أنزل الکتاب بالحق و المیزان...</span> و همچنین چند نوبت در سوره سخن از رزق به میان آورده چون وحی خود رزقی است برای انبیاء. </p> <p>بنا بر این مساله وحی موضوعی است که در این سوره محور کلام قرار گرفته. و اما مطالب دیگر از قبیل آیات توحید و صفات مؤمنین و کفار، و سرانجامی که هر یک از این دو فریق دارند، و بازگشتشان به خدای سبحان در روز قیامت، از باب الکلام یجر الکلام حرف، حرف می‌آورد می‌باشد، و منظور اولی سوره نیست. </p> <p>این سوره در مکه نازل شده-مگر چند آیه آن که استثناء شده است، و آن آیه‌ <span class="aya" rel="42_38" data-words="1-4">و الذین استجابوا لربهم</span> تا آخر سه آیه، و یکی هم آیه‌ <span class="aya" rel="42_23" data-words="11-19">قل لا أسئلکم علیه أجرا إلا المودة فی القربی</span> تا آخر چهار آیه است که در باره‌اش-ان شاء اللَّه-سخن خواهیم گفت. </p> <p><code class="aya" rel="42_1"/><code class="aya" rel="42_2"/> <span class="aya" rel="42_1-2" data-words="1-2">حم، عسق</span> این پنج حرف از حروف مقطعه است که در اوائل چند سوره از سوره‌های قرآنی آمده، و این از مختصات قرآن کریم است و در هیچ کتاب آسمانی دیگر دیده نمی‌شود. </p> <p>مفسرین-قدماء و متاخرین-در تفسیر آنها اختلاف کرده‌اند، و صاحب مجمع البیان، مرحوم طبرسی در تفسیر خود یازده قول از آنها در معنای آن نقل کرده. </p> <p>1-این حروف از متشابهات قرآن است که خدای سبحان علم به آن را به خود اختصاص داده، و در ذیل آیه هفتم از سوره آل عمران فرموده: تاویل متشابهات را جز خدا کسی نمی‌داند . </p> <p>2-هر یک از این حروف مقطعه نام سوره‌ای است که در آغازش قرار دارد. </p> <p>3-این حروف اسمایی هستند برای مجموع قرآن. </p> <p>4-مراد از این حروف این است که بر اسماء خدای تعالی دلالت کنند. پس معنای<code class="page" rel="18,5"/> <span class="aya" rel="2_1" data-words="1-1">الم</span> <em>أنا اللَّه اعلم</em> ، و معنای‌ <span class="aya" rel="13_1" data-words="1-1">المر</span> أنا اللَّه اعلم و أری ، و معنای‌ <span class="aya" rel="7_1" data-words="1-1">المص</span> انا اللَّه اعلم و افضل می‌باشد. و <span class="phrase">در حروف‌ <span class="aya" rel="19_1" data-words="1-1">کهیعص</span> کاف از <em>کافی</em> و هاء از <em>هادی</em> و یاء از <em rel="fa_42_3_11-11" data-sentence="121:92">حکیم</em> و عین از <em>علیم</em> و صاد از <em>صادق</em> گرفته شده-این مطلب از ابن عباس روایت شده است.</span> </p> <p>و <span class="phrase">حروفی که از اسماء خدا گرفته شده طرز گرفته شدنش مختلف است، بعضی از حروف از اول نام خدا گرفته شده-مانند کاف که از <em>کافی</em> است-و بعضی از وسط گرفته شده-مانند یاء که از <em rel="fa_42_3_11-11" data-sentence="170:70">حکیم</em> است-و بعضی از آخر گرفته شده-مانند میم که از <em>اعلم</em>  گرفته شده.</span> </p> <p>5-این حروف اسمایی از خداست اما مقطعه و بریده که اگر از مردم کسی بتواند آنها را آن طور که باید ترکیب کند به اسم اعظم خدا دست یافته، همانطور که از ترکیب‌ <span class="aya" rel="10_1" data-words="1-1">الر</span> و <span class="aya" rel="40_1" data-words="1-1">حم</span> و <span class="aya" rel="68_1" data-words="1-1">ن</span> <span class="aya" rel="55_1" data-words="1-1">الرحمن</span> درست می‌شود، و همچنین سایر حروف. چیزی که هست ما انسانها قادر بر ترکیب آن نیستیم. این معنا از سعید بن جبیر روایت شده. </p> <p>6-این حروف سوگندهایی است که خدای تعالی خورده، و مثل اینکه خداوند به این حرف سوگند می‌خورد بر اینکه قرآن کلام او است. و اصولا حروف الفباء دارای شرافتی هستند، چون با همین حروف است که کتب آسمانی و اسماء حسنای خدا و صفات علیای او، و ریشه لغت‌های امت‌های مختلف درست می‌شود. </p> <p>7-این حروف اشاراتی است به نعمت‌های خدا و بلاهای او و مدت زندگی اقوام و عمر و اجلشان. </p> <p>8-مراد از این حروف این است که اشاره کند به اینکه امت اسلام تا آخر دهر باقی می‌ماند و منقرض نمی‌شود، حساب جمل هم که نوعی محاسبه است بر این معنا دلالت دارد. </p> <p>9-مراد از این حروف همان حروف الفباء است، چیزی که هست با ذکر نام بعضی از آنها از ذکر بقیه بی نیاز بوده، در حقیقت خواسته است بفرماید: این قرآن از الفباء ترکیب شده. </p> <p>10-این حروف به منظور ساکت کردن کفار در ابتدای سوره‌های قرار گرفته چون مشرکین به یکدیگر سفارش می‌کردند مبادا به قرآن گوش دهید، و هر جا کسی قرآن می‌خواند سر و صدا بلند کنید تا صوت قرآن در بین صوتهای نامربوط گم شود قرآن این جریان را در آیه‌ <span class="aya" rel="41_26" data-words="5-11">لا تسمعوا لهذا القرآن و الغوا فیه...</span><span class="footnote" rel="1" title="سوره فصلت، آیه ۲۶">*</span> حکایت فرموده. و گاهی می‌شد که در   <code class="page" rel="18,6"/> هنگام شنیدن صوت قرآن سوت می‌زدند، و بسا می‌شد کف می‌زدند، و بسا می‌شد صداهای دسته جمعی در می‌آوردند تا رسول خدا را در خواندن آن دچار اشتباه سازند، لذا خدای تعالی در آغاز بعضی از سوره‌های قرآن این حروف را نازل کرد تا آن رجاله‌ها را ساکت کند، چون وقتی این حروف را می‌شنیدند به نظرشان عجیب و غریب می‌آمد و به آن گوش فرا داده در باره‌اش فکر می‌کردند، و همین اشتغالشان به آن حروف از جار و جنجال بازشان می‌داشت، و در نتیجه صدای قرآن به گوششان می‌رسید. </p> <p>11-این حروف از قبیل شمردن حروف الفباء است می‌خواهد بفهماند که این قرآنی که تمامی شما مردم عرب را از آوردن مثلش عاجز کرده از جنس همین حروفی است که مدام با آن محاوره و گفتگو می‌کنید و در خطبه‌ها و کلمات خود به کار می‌بندید، باید از اینکه نمی‌توانید مثل آن را بیاورید، بفهمید که این کلام از ناحیه خدای تعالی است، و اگر در چند جا و چند سوره این حروف تکرار شده، برای این بوده که همه جا محکمی برهان را به رخ کفار بکشد. این تفسیر از قطرب روایت شده، و ابو مسلم اصفهانی هم همین وجه را اختیار کرده، و بعضی از مفسرین قرون أخیر نیز بدان تمایل کرده‌اند<span class="footnote" rel="1" title="مجمع البیان، ج ۱، ص ۳۲ و ۳۳">*</span>. </p> <p><span class="phrase">این بود آن یازده وجهی که مرحوم طبرسی از مفسرین نقل کرده، و در بین این اقوال وجوه دیگر هم می‌توان قرار داد، مثلا از ابن عباس نقل شده که در خصوص‌ <span class="aya" rel="2_1" data-words="1-1">الم</span> گفته است <em>الف</em> اشاره است به نام <em>اللَّه</em> و <em>لام</em> به <em>جبرئیل</em> و <em>میم</em> به <em rel="fa_42_5_9-9" data-sentence="307:7">محمد</em>  (ص) .</span> و نیز از بعضی دیگر نقل شده که گفته‌اند: حروف مقطعه در اوائل هر سوره‌ای که با آن آغاز شده اشاره است به آن غرضی که در سوره بیان شده، مثل اینکه می‌گویند حرف  <em>نون</em> در سوره <em>ن</em> اشاره است به اینکه در این سوره بیشتر راجع به نصرت موعود به رسول خدا (ص) صحبت شده. و حرف <em>قاف</em> در سوره <em>ق</em> اشاره است به اینکه در این سوره بیشتر در باره قرآن، و یا قهر الهی سخن رفته. و بعضی دیگر هم گفته‌اند این حروف صرفا برای هشدار دادن است. </p> <h3> <span class="title" rel="42_1 42_2 42_3 42_4 42_5 42_6">حق مطلب در باره حروف مقطعه</span> </h3> <p> اما حق مطلب این است که هیچ یک از این وجوه آدمی را قانع نمی‌سازد. </p> <p>اما قول اول که ما در بحث پیرامون محکم و متشابه قرآن در اوائل جلد سوم این کتاب گفتیم‌که یکی از اقوال در معنای متشابه همین قول اول است، و در آنجا گفتیم محکم بودن و متشابه بودن از صفات آیاتی است که الفاظش بر معنایش دلالت دارد،  (چیزی که هست از   <code class="page" rel="18,7"/> آنجایی که معانی آن الفاظ با عقاید مسلمه سازش ندارد، می‌گوییم این آیه متشابه است)، و باز در آنجا گفتیم که تاویل از قبیل معنا کردن لفظ نیست، بلکه تاویل‌ها عبارتند از حقایق واقعی که مضامین بیانات قرآنی از آن حقایق سرچشمه گرفته-چه محکماتش و چه متشابهاتش-و بنا بر این نه حروف مقطعه قرآن از متشابهات می‌تواند باشد و نه معانی آنها از باب تاویل. </p> <p>و اما ده قول دیگر که اصلا نمی‌توان تفسیرش نامید، بلکه تصویرهایی است که از حد احتمال تجاوز ننموده، و هیچ دلیلی که بر یکی از آنها دلالت کند در دست نیست. </p> <p>بله در بعضی از روایات که به رسول خدا (ص) و ائمه اهل بیت  (ع) نسبت داده شده مؤیداتی برای قول چهارم و هفتم و هشتم و دهم دیده می‌شود که-ان شاء اللَّه-در بحث روایتی آینده نقل آن و بحث در پیرامونش خواهد آمد. </p> <p>نکته‌ای که در اینجا نباید از آن غافل بود این است که این حروف در چند سوره تکرار شده، یعنی در بیست و نه سوره حروف مقطعه آمده که بعضی با یک حرف افتتاح شده، مانند سوره‌ <span class="aya" rel="38_1" data-words="1-1">ص</span> و <span class="aya" rel="50_1" data-words="1-1">ق</span> و <span class="aya" rel="68_1" data-words="1-1">ن</span>. و بعضی دیگر با دو حرف چون‌ <span class="aya" rel="20_1" data-words="1-1">طه</span> و <span class="aya" rel="27_1" data-words="1-1">طس</span>، و <span class="aya" rel="36_1" data-words="1-1">یس</span> و <span class="aya" rel="40_1" data-words="1-1">حم</span> و بعضی دیگر با سه حرف چون‌ <span class="aya" rel="2_1" data-words="1-1">الم</span> و <span class="aya" rel="10_1" data-words="1-1">الر</span> و <span class="aya" rel="26_1" data-words="1-1">طسم</span> و بعضی دیگر با چهار حرف چون‌ <span class="aya" rel="7_1" data-words="1-1">المص</span> و <span class="aya" rel="13_1" data-words="1-1">المر</span> و بعضی با پنج حرف چون سوره‌ <span class="aya" rel="19_1" data-words="1-1">کهیعص</span> و <em>حمعسق</em> . </p> <p>از سوی دیگر این حروف هم با یکدیگر تفاوتی دارند، و آن این است که بعضی از آنها تنها در یک جا آمده، مانند <em>ن</em> و بعضی دیگر در آغاز چند سوره آمده، مانند <span class="aya" rel="2_1" data-words="1-1">الم</span>، و <span class="aya" rel="10_1" data-words="1-1">الر</span> و <span class="aya" rel="27_1" data-words="1-1">طس</span> و <span class="aya" rel="40_1" data-words="1-1">حم</span>. </p> <p>با در نظر گرفتن این دو نکته اگر کمی در سوره‌هایی که حروف مقطعه سرآغاز آنها یکی است-مانند <span class="aya" rel="2_1" data-words="1-1">الم</span>، <span class="aya" rel="13_1" data-words="1-1">المر</span>، <span class="aya" rel="27_1" data-words="1-1">طس</span> و <span class="aya" rel="40_1" data-words="1-1">حم</span> -دقت کنی، خواهی دید که آن سوره‌ها از نظر مضمون نیز بهم شباهت دارند و سیاقشان یکی است، به طوری که شباهت بین آنها در سایر سوره‌ها دیده نمی‌شود. </p> <p>مؤکد این معنا شباهتی است که در آیات اول بیشتر این سوره‌ها مشاهده می‌شود، مثلا در سوره‌های <em>حم</em> آیه اول آن یا عبارت‌ <span class="aya" rel="10_1" data-words="2-4">تلک آیات الکتاب</span> است، یا عبارتی دیگر که این معنا را می‌رساند، و نظیر آن آیه‌های اول سوره‌هایی است که با <span class="aya" rel="10_1" data-words="1-1">الر</span> افتتاح شده که فرموده: <span class="aya" rel="10_1" data-words="2-4">تلک آیات الکتاب</span> و یا عبارتی در همین معنا و نیز نظیر این در سوره‌هایی که با <span class="aya" rel="27_1" data-words="1-1">طس</span> شروع می‌شود و یا سوره‌هایی که با <span class="aya" rel="2_1" data-words="1-1">الم</span> آغاز گشته، که در بیشتر آنها نبودن ریب و<code class="page" rel="18,8"/> شک در کتاب به میان آمده، و یا عبارتی که همین معنا را می‌رساند. </p> <p>با در نظر گرفتن این شباهتها ممکن است آدمی حدس بزند که بین این حروف و مضامین سوره‌ای که با این حروف آغاز شده‌ارتباط خاصی باشد، مؤید این حدس آن است که می‌بینیم سوره اعراف که با <span class="aya" rel="7_1" data-words="1-1">المص</span> آغاز شده، مطالبی را که در سوره‌های <em>الم</em> و سوره  <em>صاد</em> هست در خود جمع کرده. و نیز می‌بینیم سوره رعد که با حروف‌ <span class="aya" rel="13_1" data-words="1-1">المر</span> افتتاح شده، مطالب هر دو قسم سوره‌های <em>الم</em> و <em>المر</em> را دارد. </p> <p>از اینجا استفاده می‌شود که این حروف رموزی هستند بین خدای تعالی و پیامبرش که معنای آنها از ما پنهان است و فهم عادی ما راهی به درک آنها ندارد، مگر به همین مقدار که حدس بزنیم بین این حروف و مضامینی که در سوره‌های هر یک آمده ارتباط خاصی هست. </p> <p>و چه بسا اگر اهل تحقیق در مشترکات این حروف دقت کنند، و مضامین سوره‌هایی را که بعضی از این حروف در ابتدای آنها آمده با یکدیگر مقایسه کنند، رموز بیشتر برایشان کشف شود. </p> <p>و ای بسا که معنای آن روایتی هم که اهل سنت از علی (ع) نقل کرده‌اند همین باشد، و آن روایت-بطوری که در مجمع البیان آمده-این است که آن جناب فرمود:  برای هر کتابی نقاط برجسته و چکیده‌ای است، و چکیده قرآن حروف الفباء است<span class="footnote" rel="1" title="مجمع البیان، ج ۱، ص ۳۲">*</span>. </p> <h3> <span class="title" rel="42_3">معنای اینکه فرمود: <span class="aya" rel="42_3" data-words="1-3">کذلک یوحی إلیک...</span> </span> </h3> <p> <code class="aya" rel="42_3"/><code class="aya" rel="42_4"/> <span class="aya" rel="42_3" data-words="1-11">کذلک یوحی إلیک و إلی الذین من قبلک الله العزیز الحکیم</span>... <span class="phrase"><span class="aya" rel="42_4" data-words="11-12">العلی العظیم</span> مقتضای اینکه گفتیم محور اصلی غرض این سوره بیان وحی و تعریف حقیقت آن و اشاره به هدف آن و نتائجی که دارد می‌باشد، این است که اشاره با کلمه <em rel="fa_42_3_1-1" data-sentence="205:297">کذلک</em> اشاره به شخص وحی باشد یعنی وحی خصوص این سوره به رسول خدا (ص)، در نتیجه تعریف مطلق وحی نیز هست، چون مطلق وحی را تشبیه کرده به وحیی که به آن اشاره نموده، و به مخاطب نشان داده، در نتیجه مضمون آیه مثل این می‌شود که بگوییم انسان مثل زید است، در اینجا نیز می‌فرماید: وحی بطور کلی مثل وحی همین سوره است.</span> </p> <p>و بنا بر این، جمله‌ <span class="aya" rel="42_3" data-words="3-8">إلیک و إلی الذین من قبلک</span> در معنای این است که فرموده باشد  <em>الیکم جمیعا</em> یعنی نظیر وحی این سوره، به همه شما امت‌های بشری وحی می‌شد. و اگر   <code class="page" rel="18,9"/> اینطور نفرمود، برای این بود که دلالت کند بر اینکه وحی یک سنت الهی است که همواره در نسلهای بشر جریان داشته، و یک مطلب نوظهور و بی‌سابقه نیست. </p> <p>و معنای آیه این است که: وحیی که ما به خصوص شما انبیاء یکی پس از دیگری می‌فرستیم، یک سنت جاری و دیرینه است، مثل همین وحیی که در گرفتن این سوره داری می‌بینی. </p> <p><span class="phrase">بیشتر مفسرین<span class="footnote" rel="1" title="روح المعانی، ج ۲۵، ص ۱۰">*</span> کلمه <em rel="fa_42_3_1-1" data-sentence="89:152">کذلک</em> را اشاره گرفته‌اند به وحی، اما نه از آن جهت که وحی است، بلکه از جهت مفادی که دارد، و در حقیقت گفته‌اند اشاره به معارفی است که این سوره مشتمل بر آن است.</span> آن وقت از این گفتار خود نتیجه گرفته‌اند که مضمون سوره چیزی است که خدای تعالی به همه انبیاء وحی فرموده، پس وحی این سوره وحیی است مشترک. ولی خواننده عزیز متوجه شد که غرض این سوره و سیاق آیاتش با گفتار این مفسرین سازگار نیست. </p> <p> <span class="aya" rel="42_3-4" data-words="10-23">العزیز الحکیم، له ما فی السماوات و ما فی الأرض و هو العلی العظیم</span> <span class="phrase">-در این جملات از اسماء حسنای الهی پنج نام مقدس ذکر شده:1-عزیز 2-حکیم 3-علی 4-عظیم 5- <span class="aya" rel="42_4" data-words="1-8">له ما فی السماوات و ما فی الأرض</span>، و این جمله به معنای مالک است، و اگر نام مالک را اینطور مشروح ذکر کرده و نیز آن چهار نام دیگر را در اینجا آورد، برای این است که اصل وحی را و همچنین سنت جاری بودن آن را تعلیل کرده باشد، چون وحی عبارت است از قانون خداوندی که هدایتگر مردم است به سعادت دنیا و آخرتشان و هیچ کس و هیچ مانعی نیست که خدای را از تشریع چنین قوانینی باز بدارد، برای اینکه <em rel="fa_42_3_10-10" data-sentence="515:69">عزیز</em> است، یعنی در هر چه اراده کند مغلوب هیچ چیز و هیچ عاملی واقع نمی‌شود.</span> </p> <p>و <span class="phrase">نیز خدای تعالی امر هدایت بندگان خود را مهمل نمی‌گذارد، و در آن سهل‌انگاری نمی‌کند، برای اینکه <em rel="fa_42_3_11-11" data-sentence="94:114">حکیم</em> است، یعنی افعالش همه متقن است، و یکی از آثار متقن بودن عمل این است که عمل خود را طوری انجام دهد که به نتیجه برسد.</span> </p> <p>و <span class="phrase">نیز حق خدای تعالی است که در بندگان خود و امور ایشان به هر طوری که بخواهد تصرف کند، چون او <em>مالک</em> ایشان است، و نیز حق او است که بندگان به وظیفه پرستش او قیام کنند و او ایشان را به بندگی خود وادار سازد و امر و نهی کند، چون هم <em>علی</em> است، و هم <em rel="fa_42_4_12-12" data-sentence="254:2">عظیم</em> .</span> </p> <p>   <code class="page" rel="18,10"/> پس هر یک از این پنج اسم سهمی در تعلیل اصل وحی دارند، و نتیجه مجموع آنها این است که خدای تعالی از هر جهت ولی بندگان است، و جز او ولی دیگری نیست. </p> <h3> <span class="title" rel="42_5">توضیح اینکه آیه: <span class="aya" rel="42_5" data-words="1-5">تکاد السماوات یتفطرن من فوقهن...</span> در مقام بیان عظمت وحی و کلام خدا است</span> </h3> <p> <code class="aya" rel="42_5"/> <span class="aya" rel="42_5" data-words="1-5">تکاد السماوات یتفطرن من فوقهن...</span> <span class="phrase">کلمه <em rel="fa_42_5_3-3" data-sentence="5:165">یتفطرن</em> از مصدر <em>تفطر</em> است که به معنای پاره پاره شدن است، چون کلمه  <em>تفطر</em> که مصدر باب تفعل است، از <em>فطر</em> گرفته شده، که به معنای پاره شدن و شکافتن است.</span> </p> <p>آنچه که از سیاق آیه و نظم کلام-که در باره بیان حقیقت وحی و آثار و نتائج آن است-به دست می‌آید، این است که مراد از پاره پاره شدن آسمانها از بالای سر مردم  شکافتن آنها است به وسیله وحیی که از ناحیه خدای علی عظیم نازل می‌شود، و فرشتگان آن وحی را از همه آسمانها عبور می‌دهند تا به زمین نازل کنند، چون مبدأ وحی خدای سبحان است، و آسمانها به حکم آیه‌ <span class="aya" rel="23_17" data-words="1-12">و لقد خلقنا فوقکم سبع طرائق و ما کنا عن الخلق غافلین</span><span class="footnote" rel="1" title="و به تحقیق بالای سر شما هفت طبقه آفریدیم و ما از توجه به خلق غافل نیستیم سوره مؤمنون، آیه ۱۷">*</span> راه‌هایی است به سوی زمین. </p> <p>و <span class="phrase">اما اینکه چرا جمله <em rel="fa_42_5_3-3" data-sentence="19:235">یتفطرن</em> را مقید کرد به جمله <em rel="fa_42_5_4-5" data-sentence="96:197">من فوقهن</em> ؟ وجهش روشن است، برای اینکه وحی از ما فوق و بالای سر نازل می‌شود، چون از ناحیه خدایی نازل می‌شود که ما فوق هر چیز است، و علو و عظمتی مطلق دارد، قهرا اگر آسمانها شکافته شوند از بالا شکافته می‌شوند.</span> </p> <p>و نیز می‌خواهد امر وحی را بزرگ بدارد، از این جهت که وحی کلام کسی است که علی و عظیم است، پس از این جهت که کلام خدایی است دارای عظمت مطلق و آسمانها در هنگام نزول آن نزدیک به پاره پاره شدن می‌شود، و از این جهت که کلام خدایی است علی و دارای علو، اگر آسمانها پاره شوند از بالا پاره می‌شوند. </p> <p>پس آیه شریفه در مقام بزرگداشت کلام خدا از این جهت که در هنگام نزولش از آسمانها عبور می‌کند، نظیر آیه شریفه‌ <span class="aya" rel="34_23" data-words="10-25">حتی إذا فزع عن قلوبهم قالوا ما ذا قال ربکم قالوا الحق و هو العلی الکبیر</span><span class="footnote" rel="2" title="تا آنکه ترس از دلهای ملائکه زائل شود، آن وقت از فرشتگان وحی می‌پرسند: پروردگارتان چه وحی کرده بود؟ می‌گویند: حق را، و او علی و کبیر است سوره سبا، آیه ۲۳">*</span> است که در مقام بزرگداشت وحی است، از حیث اینکه ملائکه حامل آن     <code class="page" rel="18,11"/> به سوی زمین هستند. </p> <p>و نیز نظیر آیه شریفه‌ <span class="aya" rel="59_21" data-words="1-12">لو أنزلنا هذا القرآنعلی جبل لرأیته خاشعا متصدعا من خشیة الله</span><span class="footnote" rel="1" title="اگر ما این قرآن را بر کوهی نازل می‌کردیم، آن وقت می‌دیدی که چگونه خاشع می‌شد، و از ترس خدا متلاشی می‌گشت سوره حشر، آیه ۲۱">*</span> است که در مقام بزرگداشت وحی است بر فرضی که بر کوهی نازل شود. </p> <p>و نیز نظیر آیه شریفه‌ <span class="aya" rel="73_5" data-words="1-5">إنا سنلقی علیک قولا ثقیلا</span><span class="footnote" rel="2" title="به زودی سخنی سنگین بر تو القاء می‌کنیم سوره مزمل، آیه ۵">*</span> است که در مقام بزرگداشت آن از نظر سنگینی و صعوبت عمل آن است. این آن مطلبی است که سیاق، آن را به دست می‌دهد. </p> <p>ولی دیگر مفسرین<span class="footnote" rel="3" title="روح المعانی، ج ۲۵، ص ۱۱">*</span> آیه را بر دو معنای دیگر حمل کرده‌اند: اول اینکه مراد از <em>تفطر</em> پاره شدن آسمانها از جلال و عظمت خدای جل جلاله است، هم چنان که توصیف خدا به علی عظیم در آیه قبلی هم مؤید این معنا است. </p> <p>دوم اینکه مراد شکافتن آسمانها از شرک مشرکین اهل زمین است، و از این حرفشان که می‌گفتند: <span class="aya" rel="19_88" data-words="3-5">اتخذ الرحمن ولدا</span> خدا فرزندی گرفته ، چون عین این کلام در سوره مریم نیز آمده، و فرموده: <span class="aya" rel="19_90" data-words="1-4">تکاد السماوات یتفطرن منه</span><span class="footnote" rel="4" title="سوره مریم، آیه ۹۰">*</span>. </p> <p><span class="phrase">صاحبان این دو توجیه در باره قید <em rel="fa_42_5_4-5" data-sentence="32:347">من فوقهن</em> دچار اشکال شده‌اند، و مخصوصا آنکه وجه دوم را اختیار کرده در باره توجیه قید مذکور به زحمت افتاده و همچنین در اینکه اتصال جمله‌ <span class="aya" rel="42_5" data-words="6-15">و الملائکة یسبحون بحمد ربهم و یستغفرون لمن فی الأرض...</span>، به ما قبل را چطور توجیه کنند دست و پا زده‌اند، که هر کس به کتب تفسیر آنان مراجعه کند بر این مطلب واقف می‌گردد.</span> </p> <h3> <span class="title" rel="42_5">مقصود از استغفار ملائکه برای زمینیان‌ <span class="aya" rel="42_5" data-words="11-15">و یستغفرون لمن فی الأرض</span> درخواست تشریع دین برای آنها است</span> </h3> <p> <span class="aya" rel="42_5" data-words="6-15">و الملائکة یسبحون بحمد ربهم و یستغفرون لمن فی الأرض</span> -یعنی فرشتگان، خدای را از هر چه که لایق به ساحت قدسش نیست منزه داشته، و او را با شمردن کارهای جمیلش ثنا می‌گویند. و یکی از چیزهایی که لایق ساحت قدس او نیست همین است که امر بندگان خود را مهمل گذارد، و آنان را به سوی دینی که خود تشریع می‌کند، و از راه وحی ابلاغ می‌فرماید هدایت نکند، با اینکه این هدایت یکی از کارهایی است که انجامش از ناحیه خدا جمیل و پسندیده است. و از خدای سبحان درخواست می‌کنند که اهل زمین را بیامرزد. و معلوم است که حصول این آمرزش سببی دارد که قبلا باید حاصل شده باشد، و آن         <code class="page" rel="18,12"/> سبب عبارت است از پیمودن طریق بندگی، و آنهم احتیاج به هدایت خود خدا دارد. پس برگشت درخواست مغفرت برای اهل زمین به این درخواست است که خدا برای آنان دینی تشریع کند، و آن گاه کسانی را که به آن دین می‌گروند بیامرزد. پس معنای جمله مورد بحث این می‌شود: که ملائکه از خدای سبحان درخواست می‌کنند که برای ساکنین زمین از طریق وحی دینی تشریع کند، و آن گاه به وسیله آن دین ایشان را بیامرزد. </p> <p>شاهد بر این معنا این است که جمله مورد بحث در خلال سیاقی واقع شده که در صدد بیان صفت وحی است. و نیز شاهد دیگرش این است که برای اهل زمین طلب مغفرت می‌کنند، و معنا ندارد ملائکه برای همه اهل زمین طلب مغفرت کنند، و از خدا بخواهند حتی مشرکین را که می‌گفتند <span class="aya" rel="2_116" data-words="3-5">اتخذ الله ولدا</span> بیامرزد، با اینکه قبلا از خود ملائکه حکایت کرده بود که‌ <span class="aya" rel="40_7" data-words="13-16">و یستغفرون للذین آمنوا</span><span class="footnote" rel="1" title="فقط برای مؤمنین استغفار می‌کنند سوره مؤمن، آیه ۷">*</span> پس ناگزیر باید بگوییم منظور از طلب مغفرت، طلب وسیله و سبب مغفرت است، و آن همین است که نخست برای اهل زمین دینی تشریع کند، تا سپس متدینین به آن دین را بیامرزد. </p> <p> <span class="aya" rel="42_5" data-words="16-21">ألا إن الله هو الغفور الرحیم</span> -یعنی آگاه باش که خدای سبحان بدان جهت که متصف به دو صفت مغفرت و رحمت است، و او را به نام غفور و رحیم می‌خوانید، ساحت قدسش اقتضاء می‌کند که برای اهل زمین کاری کند و زمینه‌ای فراهم سازد که‌به مغفرت و رحمت او برسند و آن کار همین است که از راه وحی و رسالت دینی برایشان تشریع کند که به وسیله آن به سوی سعادت خود هدایت شوند. </p> <p>بعضی از مفسرین<span class="footnote" rel="2" title="روح المعانی، ج ۲۵، ص ۱۲">*</span> گفته‌اند در جمله‌ <span class="aya" rel="42_5" data-words="16-18">ألا إن الله...</span> اشاره‌ای است به اینکه خدای تعالی هم استغفار ملائکه را قبول کرده، و هم بیشتر از آن مقداری را که ملائکه خواسته‌اند مغفرت و رحمت می‌دهد. </p> <p><code class="aya" rel="42_6"/> <span class="aya" rel="42_6" data-words="1-14">و الذین اتخذوا من دونه أولیاء الله حفیظ علیهم و ما أنت علیهم بوکیل</span> بعد از آنکه از آیات قبل استفاده شد که خدای تعالی تنها ولی بندگان خویش است، و جز او ولی دیگری نیست، و تنها او متولی امور سکنه زمین است که برایشان دینی تشریع کند، دینی که خودش بپسندد، و آن را به مقتضای اسماء حسنا و صفات علیائش از طریق وحی به انبیاء به ایشان برساند، و لازمه این ولایت آن بود که سکنه زمین غیر از او کسی را ولی خود     <code class="page" rel="18,13"/> نگیرند، اینک در آیه مورد بحث به حال کسانی اشاره می‌کند که به غیر از خدا اولیایی برای خود درست کردند، و آنها را در ربوبیت و الوهیت شرکای خدا پنداشتند، آن گاه می‌فرماید: خدا از آنچه این طایفه می‌کنند غافل نیست، و اعمالشان علیه خود آنان محفوظ می‌ماند، تا به زودی بر آن اعمال مؤاخذه شوند، و در این بین رسول خدا (ص) هیچ مسئولیتی ندارد، چون به جز ابلاغ رسالت وظیفه‌ای ندارد، نه وکیل مردم است نه از اعمال آنان بازخواست می‌شود. </p> <p>پس اینکه فرمود <span class="aya" rel="42_6" data-words="7-9">الله حفیظ علیهم</span> معنایش این است که شرک آنان را علیه آنان حفظ می‌کند، و همچنین گناهان و اعمال فاسدی مترتب بر شرک ایشان است. </p> <p> <span class="aya" rel="42_6" data-words="10-14">و ما أنت علیهم بوکیل</span> -یعنی اعمال مردم به تو واگذار نشده تا تو آن را برایشان اصلاح کنی، و به این منظور به سوی دین حق هدایتشان کنی. این آیه شریفه لحنش لحن تسلیت دادن به رسول خدا (ص) است. </p> <h3>بحث روایتی‌ <span class="title" rel="42_1 42_2 42_5 42_3 42_4 42_6"> (نقل و نقد روایاتی در باره حروف مقطعه قرآن) </span> </h3> <p> در الدر المنثور است که ابن اسحاق و بخاری در تاریخ خود، و ابن جریر به سندی ضعیف از ابن عباس، از جابر بن عبد اللَّه ابن رباب روایت کرده‌اند که گفت: روزی ابو یاسر بن اخطب با جمعی از مردان یهود به رسول خدا (ص) عبور می‌کردند، در حالی که آن جناب اول سوره بقره را می‌خواند که می‌فرماید: <span class="aya" rel="2_1-2" data-words="1-6">الم، ذلک الکتاب لا ریب فیه</span>. از بین آن جمع برادر ابو یاسر، حی بن اخطب به آن جمع ملحق شد، و گفت: هیچ می‌دانید؟ به خدا سوگند من از محمد شنیدم که از جمله آنچه به وی وحی شده این را می‌خواند: <span class="aya" rel="2_1-2" data-words="1-3">الم، ذلک الکتاب</span> پرسیدند راستی تو خودت شنیدی؟ گفت: آری. </p> <p>پس یهودیان نزد رسول خدا (ص) شدند و گفتند: ای محمد یادت نیست که در ضمن آنچه به تو وحی شده می‌خواندی: <span class="aya" rel="2_1-2" data-words="1-3">الم، ذلک الکتاب</span>؟ فرمود: بلی درست است. گفتند: آیا جبرئیل این را از ناحیه خدا برایت آورده؟ فرمود: آری. گفتند: با اینکه خداوند قبل از تو هم انبیایی فرستاده، و ما سراغ نداریم که هیچ پیغمبری مدت سروری و مقدار عمر امتش را دانسته باشد غیر از تو که در این کلام خود از آن خبر می‌دهی؟ در همین بین حی بن أخطب به عده‌ای که همراهش بودند گفت: <em>الف</em> یک، و <em>لام</em> سی، و  <em>میم</em> چهل، جمعا می‌شود هفتاد و یک، و آیا شما می‌خواهید به دین پیغمبری درآیید که<code class="page" rel="18,14"/> مدت سروری‌اش و عمر امتش مجموعا هفتاد و یک سال است. </p> <p>آن گاه رو کرد به رسول خدا (ص) و گفت: ای محمد آیا غیر از <span class="aya" rel="2_1" data-words="1-1">الم</span> حرف دیگری هم هست؟ فرمود: بله، پرسید: چیست؟ فرمود: <span class="aya" rel="7_1" data-words="1-1">المص</span> حی بن اخطب گفت:  (عجب) این از اولی سنگین‌تر و طولانی‌تر است، چون <em>الف</em> یک و <em>لام</em>  سی و <em>میم</em> چهل <em>و صاد</em> نود است که جمعا صد و شصت و یک می‌شود. ای محمد آیا غیر از اینهم هست؟ رسول خدا (ص) فرمود: بله، پرسید چیست؟ فرمود: <span class="aya" rel="10_1" data-words="1-1">الر</span> گفت اینکه از آن دو سنگین‌تر و طولانی‌تر است، چون <em>الف</em> یک و  <em>لام</em> سی و <em>راء</em> دویست است که جمعا دویست و سی و یک می‌شود. </p> <p>حال بگو ببینیم باز هم هست؟ فرمود: بله‌ <span class="aya" rel="13_1" data-words="1-1">المر</span> حی گفت این دیگر از آنها سنگین‌تر و بلندتر است <em>الف</em> یک و <em>لام</em> سی و <em>میم</em> چهل و <em>راء</em> دویست که جمعا دویست و هفتاد و یک. </p> <p>سپس حی بن اخطب گفت: ای محمد امر تو بر ما مشتبه شد نمی‌دانیم دوران نبوتت کوتاه است یا بلند؟ آن گاه برخاستند که بروند برادر او ابو یاسر به او و همراهانش از علمای یهود گفت نظر شما چیست؟ آیا به راستی همه این مدت‌ها یعنی"71 <em>و</em> 161 <em>و</em> 231 <em>و </em> 271"را به محمد داده‌اند که جمعا هفتصد و سی و چهار سال باشد؟ آنها نیز گفتند: امر او برای ما مشتبه است. </p> <p>راویان نامبرده معتقدند که آیات‌ <span class="aya" rel="3_7" data-words="1-14">هو الذی أنزل علیک الکتاب منه آیات محکمات هن أم الکتاب و أخر متشابهات...</span> در خصوص همین یهودیان نازل شده<span class="footnote" rel="1" title="الدر المنثور، ج ۱، ص ۲۳">*</span>. </p> <p>مؤلف: و نیز الدر المنثور قریب به این مضمون از ابن منذر، از ابن جریح نقل کرده. </p> <p>قمی هم نظیر آن را در تفسیر خود از پدرش از ابن رئاب، از محمد بن قیس، از ابی جعفر  (ع) نقل کرده<span class="footnote" rel="2" title="تفسیر قمی، ج ۱، ص ۹۷">*</span>. و در این روایت نیامده که رسول خدا (ص) هم حساب ابجد یهودیان و یا متشابه بودن حروف مقطعه را امضاء کرده باشد، خود یهودیان هم دلیلی برای گفته خود نیاورده‌اند، در سابق هم گفتیم که آیات متشابه قرآن غیر از حروف مقطعه‌ای است که در آغاز بعضی سوره‌ها آمده. </p> <p>و در معانی الاخبار به سند خود از جویریه از سفیان ثوری روایت آورده که گفت: من     <code class="page" rel="18,15"/> به جعفر بن محمد بن علی بن الحسین بن علی بن ابی طالب (ع) عرضه داشتم یا بن رسول اللَّه (ص) معنای این کلمات از کتاب خدای عز و جل که می‌فرماید: <span class="aya" rel="2_1" data-words="1-1">الم</span>، <span class="aya" rel="7_1" data-words="1-1">المص</span>، <span class="aya" rel="10_1" data-words="1-1">الر</span>، <span class="aya" rel="13_1" data-words="1-1">المر</span>، <span class="aya" rel="19_1" data-words="1-1">کهیعص</span>، <span class="aya" rel="20_1" data-words="1-1">طه</span>، <span class="aya" rel="27_1" data-words="1-1">طس</span>، <span class="aya" rel="26_1" data-words="1-1">طسم</span>، <span class="aya" rel="36_1" data-words="1-1">یس</span>، <span class="aya" rel="38_1" data-words="1-1">ص</span>، <span class="aya" rel="40_1" data-words="1-1">حم</span>، <span class="aya" rel="42_1-2" data-words="1-2">حم، عسق</span>، <span class="aya" rel="50_1" data-words="1-1">ق</span> و <span class="aya" rel="68_1" data-words="1-1">ن</span> چیست؟ امام صادق (ع) فرمود: اما <span class="aya" rel="2_1" data-words="1-1">الم</span> که در اول سوره بقره است معنایش انا اللَّه الملک است، یعنی منم اللَّه سلطان. و اما <span class="aya" rel="3_1" data-words="1-1">الم</span> که در اول سوره آل عمران است معنایش انا اللَّه المجید است، یعنی منم خدای مجید. و معنای‌ <span class="aya" rel="7_1" data-words="1-1">المص</span> انا اللَّه المقتدر الصادق است یعنی منم خدای مقتدر صادق. و معنای‌ <span class="aya" rel="10_1" data-words="1-1">الر</span> این است که انا اللَّه الرؤف ، منم خدای رؤوف. و معنای‌ <span class="aya" rel="13_1" data-words="1-1">المر</span> این است که منم خدای محیی و ممیت و رزاق. و معنای <span class="aya" rel="19_1" data-words="1-1">کهیعص</span> این است که منم کافی و هادی و ولی و عالم‌و صادق الوعد. و <span class="aya" rel="20_1" data-words="1-1">طه</span> خود یکی از اسماء رسول خدا است، و معنایش یا طالب الحق الهادی الیه است یعنی ای که طالب حق و هدایت کننده خلق به سوی آنی، ما قرآن را به سویت نازل نکردیم که خود را از اندوه برای کفار به سختی و مشقت بیندازی بلکه فرستادیم تا به وسیله آن نیکبخت باشی. </p> <p>و اما <span class="aya" rel="27_1" data-words="1-1">طس</span> معنایش انا الطالب السمیع است، یعنی منم طالب شنوا. و اما <span class="aya" rel="26_1" data-words="1-1">طسم</span> معنایش منم طالب شنوای مبدی و معید، و اما <span class="aya" rel="36_1" data-words="1-1">یس</span> آن نیز یکی از اسماء رسول خدا (ص) است، و معنایش یا ایها السامع للوحی و القرآن الحکیم انک لمن المرسلین علی صراط مستقیم هان ای شنوای وحی و قرآن حکیم به درستی که تو قطعا از فرستادگان خدایی که بر صراط مستقیم و مهیمن بر آنی است. </p> <p>و اما <span class="aya" rel="38_1" data-words="1-1">ص</span> نام چشمه‌ای است که از زیر عرش می‌جوشد، و همین صاد بود که رسول خدا (ص) در معراج از آن وضو گرفت، و جبرئیل روزی یک بار داخل آن می‌شود و در آن فرو می‌رود، و سپس بیرون آمده بال خود را تکان می‌دهد، و هیچ قطره‌ای از بالش نمی‌چکد و نمی‌پرد، مگر آنکه خدا از آن فرشته‌ای خلق می‌کند، تا او را تسبیح و تقدیس و تکبیر و حمد بگوید تا روز قیامت. </p> <p>و اما <span class="aya" rel="40_1" data-words="1-1">حم</span> معنایش حمید مجید است. و اما <span class="aya" rel="42_1-2" data-words="1-2">حم، عسق</span> معنایش حلیم، مثیب  (ثواب دهنده) عالم، سمیع، قادر، قوی، است. و اما <span class="aya" rel="50_1" data-words="1-1">ق</span> نام کوهی است که محیط به زمین است و سبزی آسمان هم از آن است، و به وسیله آن کوه است که خدا زمین را از اینکه اهلش را بلرزاند حفظ کرده. و اما <span class="aya" rel="68_1" data-words="1-1">ن</span> نام نهری است در بهشت که خدای تعالی دستور داد منجمد شو، منجمد شد، و مداد گشت و به قلم فرمود: بنویس قلم هم در کتاب لوح محفوظ سطرگیری<code class="page" rel="18,16"/> کرد، و آنچه که بود و تا قیامت خواهد بود همه را نوشت پس مداد از نور و قلم از نور و لوح هم لوحی از نور بود. </p> <p>سفیان اضافه می‌کند سپس عرضه داشتم: یا بن رسول اللَّه!امر لوح و قلم و مداد را بیشتر برایم توضیح بده، و آنچه خدا به تو تعلیم داده تعلیمم ده. فرمود: یا بن سعید اگر تو اهلیت برای پاسخ دادنم نداشتی جوابت را نمی‌دادم، پس (بدانکه) نون‌ <span class="aya" rel="68_1" data-words="1-1">ن</span> نام فرشته‌ای است که آن را به قلم که آن نیز فرشته‌ای است می‌دهد، و قلم هم به لوح که آن نیز فرشته‌ای است می‌دهد، و لوح هم به اسرافیل و اسرافیل به میکائیل و او به جبرئیل می‌دهد، و جبرئیل هم به انبیاء و رسولان خدا (صلوات اللَّه علیهم). سفیان می‌گوید: آن گاه امام فرمود: برخیز که بیش از این برایت خطری است<span class="footnote" rel="1" title="معانی الاخبار، ط انتشارات اسلامی، ص ۲۲">*</span>. </p> <p>مؤلف: ظاهر آنچه در این روایات آمده که غالب حروف مقطعه را به اسماء حسنای خدا معنا کرده، این است که این حروف از اسماء خدا گرفته شده، حال یا از اول آنها مانند  <em>میم</em> که فرمود از ملک و مجید و مقتدر گرفته شده، و یا از وسط مانند <em>لام</em> از اللَّه و <em>یاء</em>  از <em>ولی</em> ، پس این حروف مقطعه اشاراتی هستند بر اساس رمز، که هر یک به یکی از اسماء خدا اشاره می‌کنند، و این معنا از طرق اهل سنت از ابن عباس و ربیع بن انس و دیگران نیز روایت شده. ولی بر خواننده پوشیده نیست که رمز، اصولا وقتی به کار برده می‌شود که گوینده نمی‌خواهد دیگران از آنچه او به مخاطب خود می‌فهماند سر در آورند، و به این منظور مطلب خود را با رمز به مخاطب می‌رساندتا هم مخاطبش بفهمد و هم دیگران نفهمند، و این اسماء حسنایی که در این روایت حروف مقطعه اوائل سوره‌ها را رمز آن دانسته، اسمایی است که در بسیاری از موارد از کلام خدای تعالی به آنها یا بطور اجمال و یا بطور تفصیل، تصریح و اشاره شده با این حال دیگر هیچ فایده‌ای برای این رمز گویی تصور نمی‌شود. </p> <p>پس باید برای این روایات به فرضی که صحیح باشد، و به راستی از معصوم  (ع) صادر شده باشد فکر وجه دیگری کرد، و آن این است که آن را حمل کنیم بر اینکه این حروف دلالت بر آن اسماء دارد، ولی نه به دلالت وضعی. در نتیجه رمزهایی خواهد بود که منظور و مراد آن بر ما پوشیده است، و به مرتبه‌هایی از آن معانی دلالت دارد، که برای ما مجهول است، چون آن مراتب نامبرده دقیق‌تر و رقیق‌تر و بلندپایه‌تر از فهم ما است. </p> <p>مؤید این توجیه تا اندازه‌ای این است که یک حرف نظیر <em>میم</em> را در چند جا به چند   <code class="page" rel="18,17"/> معنای مختلف تفسیر کرده. و همچنین روایاتی که می‌گوید این حروف از حروف اسم اعظم است. </p> <p>و اینکه داشت: و اما قاف به معنای کوهی است محیط به زمین که سبزی آسمان از رنگ آن است... ، و نیز روایت قمی که در تفسیرش وارد شده، و نیز به چند طریق از طرق اهل سنت از ابن عباس و دیگران در این باره آمده، به نظر درست نمی‌رسد. </p> <p>در بعضی از روایاتی که از ابن عباس نقل شده آمده: قاف کوهی است از زمرد، که محیط است بر دنیا، و دو طرف آسمان به آن کوه چسبیده، و کوه نامبرده پایه آسمان است. و در بعضی دیگر آمده خدای تعالی کوهی خلق کرده به نام کوه قاف، که محیط بر اقیانوسها است، و آسمان دنیا روی آن قرار دارد و در آنجا هفت زمین و هفت دریا و هفت آسمان است. </p> <p>و در بعضی از روایات ابن عباس آمده: خدا کوهی خلق کرده به نام قاف که محیط بر عالم است و رگ و ریشه‌هایش تا صخره‌ای که زمین روی آن قرار دارد فرو رفته، هر وقت خدا بخواهد یک شهر یا قریه را دستخوش زلزله سازد به آن کوه دستور می‌دهد تا آن ریشه از ریشه‌های خود را که در زیر آن قریه واقع شده حرکت دهد، و در نتیجه در آن قریه زلزله ایجاد کند، به همین جهت است که می‌بینیم در یک قریه زلزله می‌شود، و قریه‌های مجاورش تکان نمی‌خورد. </p> <p>علت درست نبودن این حرف این است که خیلی شبیه به اسرائیلیات است،  (که در بین روایات ما رخنه کرده). و اگر جمله خداوند به وسیله آن زمین را از اینکه اهلش را بلرزاند جلوگیری می‌کند نبود، ممکن بود به نوعی تاویل روایت را اینطور توجیه کنیم، که مراد از کوه محیط بر زمین کره هوا است. </p> <p>و اما اینکه داشت‌ <span class="aya" rel="20_1" data-words="1-1">طه</span> و <span class="aya" rel="36_1" data-words="1-1">یس</span> از اسماء رسول خدا (ص) است، و تفسیری که برای این دو کلمه کرده بود، نیز باید به همان معنایی که ما در باره کوه قاف کردیم حمل شود، هم چنان که روایات بسیاری که از طرق عامه و خاصه وارد شده که <span class="aya" rel="20_1" data-words="1-1">طه</span> و <span class="aya" rel="36_1" data-words="1-1">یس</span> از اسماء رسول خدا (ص) است، بر همین معنا حمل می‌شود. </p> <p>و اما اینکه داشت‌ <span class="aya" rel="68_1" data-words="1-1">ن</span> نام نهری است که خدا آن را مداد کرد، و قلم به امر او با آن مداد بر لوح بنوشت، آنچه را بوده‌و تا قیامت خواهد بود. و نیز اینکه داشت: مداد و قلم و لوح از نورند. و اینکه داشت: مداد و قلم و لوح همه فرشتگانند، خود بهترین شاهد است بر اینکه آنچه از عرش و کرسی و لوح و قلم و نظائر آن در کلام خدای تعالی آمده، و آنچه که در کلام رسول خدا (ص) و ائمه (ع) برایش تفسیر کرده‌اند، همه از باب تمثیل است، و منظور از این تعبیرها و بیانات نزدیک کردن معارف حقیقی است از افقی دور به افقی نزدیک‌تر به فهم مردم عامی، و خواسته‌اند یک امر غیر محسوس را به منزله محسوس<code class="page" rel="18,18"/> فرض نموده، آن وقت در باره‌اش حرف بزنند. </p> <p>و نیز در معانی الاخبار به سند خود از ابو بصیر از امام صادق (ع) روایت کرده که فرمود: <span class="aya" rel="2_1" data-words="1-1">الم</span> حروفی هستند از اسم اعظم خدا که تکه تکه آن در قرآن آورده شده، و رسول خدا (ص) و امام می‌توانند آنها را ترکیب نموده، اسم اعظم را درست کنند، آن وقت هر گاه با آن اسم اعظم دعا کنند مستجاب می‌شود<span class="footnote" rel="1" title="معانی الاخبار، ص ۲۳">*</span>. </p> <p>مؤلف: این مضمون به چند طریق از اهل سنت از ابن عباس و غیره نیز روایت شده، و ما در تفسیر سوره اعراف آنجا که راجع به اسمای حسنی بحث می‌کردیم، گفتیم که اسم اعظمی که اثری خاص به خود را دارد، از قبیل الفاظ نیست، و آنچه روایت در باره آن وارد شده که ظاهرش این است که اسمی است مرکب از حروف لفظی، باید به نوعی تاویل که مناسب با آن روایت باشد تاویل گردد. </p> <p>و نیز در همان کتاب به سند خود از محمد بن زیاد و محمد بن سیار از امام عسکری  (ع) روایت کرده که فرمود: قریش و یهود قرآن را تکذیب کردند و گفتند: سحری است آشکار که خود محمد درست کرده، و خدای تعالی در پاسخشان فرمود: <span class="aya" rel="2_1-2" data-words="1-3">الم، ذلک الکتاب</span> یعنی ای محمد این کتابی که ما بر تو نازل کردیم، از همین حروف الفباء است که شما نیز لغات خود را از آن ترکیب می‌کنید،  (اگر الفبای شما 28 حرف است قرآن نیز 28 حرف است نه بیشتر)، پس شما هم اگر راست می‌گویید مثل آن را بیاورید، و سایر گواهان خود را هم با خود همدست کنید-تا آخر حدیث<span class="footnote" rel="2" title="معانی الاخبار، ص ۲۴">*</span>. </p> <p>مؤلف: این حدیث از تفسیر امام عسکری نقل شده که سندش ضعیف است. </p> <p>و در تفسیر قمی در روایات ابی الجارود از امام ابی جعفر (ع) آمده که در تفسیر جمله‌ <span class="aya" rel="42_5" data-words="3-5">یتفطرن من فوقهن</span> فرمود: یعنی پاره پاره می‌شوند<span class="footnote" rel="3" title="تفسیر قمی، ج ۲، ص ۲۶۸">*</span>. </p> <p>و در کتاب جوامع الجامع در ذیل جمله <span class="aya" rel="42_5" data-words="11-15">و یستغفرون لمن فی الأرض</span> می‌گوید: امام صادق (ع) فرمود: یعنی برای مؤمنین که در زمین هستند<span class="footnote" rel="4" title="جوامع الجامع، ص ۴۱۲">*</span>. </p> <p>مؤلف: در مجمع البیان<span class="footnote" rel="5" title="مجمع البیان، ج ۹، ص ۲۲">*</span> از آن جناب روایتی به همین معنا آورده. و قمی<span class="footnote" rel="6" title="تفسیر قمی، ج ۲، ص ۳۶۸">*</span> هم آن را بدون آوردن نام آن جناب نقل کرده. </p> 
