<h2 class="sura">سوره سبا مکی است و 54 آیه دارد</h2><h3 class="ayas">سوره سبإ آیه‌های ۱ تا ۹</h3><code class="section" rel="34_1-9"/><h3>ترجمه آیات</h3> <p> <span class="trans" rel="34_0">به نام خدایی که رحمتی شامل، و رحمتی خاص نیکان دارد،  </span><span class="trans" rel="34_1">سپاس آن خدایی را که ملک آنچه<code class="page" rel="16,535"/> در آسمانها و آنچه در زمین است از آن اوست، و سپاس برای اوست، در آخرت نیز، و او حکیم و خبیر است.  «۱» </span><span class="trans" rel="34_2">آنچه که در زمین دفن می‌شود، و آنچه که از زمین بیرون می‌آید، و آنچه که از آسمان نازل می‌گردد، و آنچه که به آسمان بالا می‌رود، همه را می‌داند، و او رحیم و آمرزنده است.  «۲» </span><span class="trans" rel="34_3">کسانی که کفر ورزیدند گفتند: قیامتی به سر وقت ما نمی‌آید، بگو: چرا می‌آید، و به پروردگار سوگند که به طور قطع به سراغتان خواهد آمد، و او عالم غیب است، که حتی به سنگینی ذره‌ای در همه آسمانها و زمین از او پوشیده نیست، و نه کوچکتر از آن ذره، و نه بزرگتر از آن، مگر آنکه در کتاب مبین ثبت است.  «۳» </span><span class="trans" rel="34_4">تا آنان که ایمان آورده عملهای صالح می‌کنند پاداش دهد، اینان آمرزشی و رزقی آبرومندانه دارند.  «۴» </span><span class="trans" rel="34_5">و در مقابل، کسانی که به منظور جلوگیری از پیشرفت آیات ما تلاش می‌کنند عذابی پلید و دردناک دارند.  «۵» </span><span class="trans" rel="34_6">آنان که علم داده شده‌اند، آنچه را که از ناحیه پروردگارت به تو نازل شده حق می‌بینند، حقی که به سوی صراط عزیز حمید راه‌نمایی می‌کند.  «۶» </span><span class="trans" rel="34_7">و آنان که کفر ورزیدند گفتند: آیا می‌خواهید شما را به مردی رهنمون شویم که خبر آورده که چون شما پس از مرگ پاره پاره شدید دو باره به خلقت جدیدی در می‌آیید.  «۷» </span><span class="trans" rel="34_8">چنین دروغی به خدا افتراء بسته، و یا آنکه دچار جنون شده است، لیکن نه آن است، و نه این، بلکه کسانی که به آخرت ایمان ندارند در عذاب و ضلالتی بعید قرار گرفته‌اند.  «۸» </span><span class="trans" rel="34_9">مگر نمی‌بینید آنچه را که پیش روی ایشان و پشت سرشان از آسمان و زمین است، که اگر بخواهیم زمین را در زیر پایشان می‌شکافیم، و یا پاره‌ای از آسمان بر سرشان می‌کوبیم، در همین مطلب آیتی است برای هر بنده‌ای که به سوی خدا برگشت دارد.  «۹» </span></p>               <h3>بیان آیات‌ <span class="title" rel="34_1 34_2 34_3 34_4 34_5 34_6 34_7 34_8 34_9">موضوعاتی که در سوره مبارکه سبا از آن بحث شده </span> </h3> <p> این سوره پیرامون اصول سه‌گانه اعتقادات، یعنی توحید و نبوت و قیامت بحث می‌کند. بعد از بیان آنها کیفر کسانی را که منکر آنهایند، و یا القای شبهه در باره آنها می‌کنند، بیان نموده، آن گاه از راه‌های مختلف آن شبهه‌ها را دفع می‌کند، یک بار از راه حکمت و موعظه، بار دیگر از راه مجادله. و از بین این سه اصول بیشتر به مساله قیامت اهتمام می‌ورزد، <code class="page" rel="16,536"/> هم در اول کلام آن را ذکر می‌کند، و تا آخر سوره چند بار دیگر هم متعرض آن می‌شود. </p> <h3> <span class="title" rel="34_1 34_2 34_3 34_4 34_5 34_6 34_7 34_8 34_9">استدلال بر بعث و جزا با استناد به عمومیت ملک، و کمال علم خدای تعالی</span> </h3> <p> <span class="aya" rel="34_1" data-words="1-11">الحمد لله الذی له ما فی السماوات و ما فی الأرض...</span> مطلوب در این آیه بیان بعث و جزاء است، بیانی که دیگر جای شکی باقی نگذارد، یعنی به حجت و برهانی اشاره کند که خصم را ساکت نموده دیگر نتواند سخنی بگوید، و اساسی که این حجت بر آن بنا شده دو چیز است، اول مساله عمومیت ملک خدای تعالی است نسبت به تمامی موجودات، و به تمامی جهات آنها، به طوری که می‌تواند هر رقم تصرفی در هر یک از آنها بکند،  (بخلاف مالکیت ما، که از هر جهت نیست، و نمی‌توانیم مثلا چشم خود را در آوریم). </p> <p>ولی خدا می‌تواند هر قسم تصرفی بکند، خلق کند، رزق دهد، بمیراند، دو باره زنده کند، پاداش و کیفر دهد. </p> <p>اساس دوم برهان، کمال علم خدا است به اشیاء که علم او به اشیاء از جمیع جهات است، و علمش آمیخته با جهل نیست، و دستخوش زوال نمی‌شود، چون اگر جز این بود نمی‌توانست هر که را بخواهد اعاده خلقت دهد، و بر تمامی اعمال خیر و شرش پاداش و کیفر دهد. </p> <p>امر اول از دو امر مزبور مورد اشاره آیه اولی سوره است، یعنی همان آیه مورد بحث، و امر دوم را آیه دوم اشاره می‌کند، و از همین جا روشن می‌شود، که دو آیه اول سوره مقدمه است برای آیه سوم و چهارم. </p> <p><code class="aya" rel="34_1"/>پس آیه‌ <span class="aya" rel="34_1" data-words="1-11">الحمد لله الذی له ما فی السماوات و ما فی الأرض</span> خدا را بر ملک عام و منبسط بر همه عالمش ثنا می‌گوید، و اشاره می‌کند به اینکه او می‌تواند در هر چیز و به هر نحو که بخواهد تصرف کند. </p> <p> <span class="aya" rel="34_1" data-words="12-16">و له الحمد فی الآخرة</span> -اگر حمد را اختصاص داد به ظرف آخرت، برای این است که جمله اولی متضمن حمد خدا در دنیا بود، چون نظام محسوس در آسمانها و زمین نظام دنیوی است، به دلیل این که در آیه‌ <span class="aya" rel="14_48" data-words="1-7">یوم تبدل الأرض غیر الأرض و السماوات</span><span class="footnote" rel="1" title="روزی که آسمانها و زمین به آسمانها و زمینی دیگر مبدل می‌شود سوره ابراهیم، آیه ۴۸">*</span> نظام آخرتی آسمانها و زمین را غیر از نظام دنیوی آنها دانسته است. </p> <p> <span class="aya" rel="34_1" data-words="17-20">و هو الحکیم الخبیر</span> -این جمله آیه را با دو نام از نامهای کریم خدا خاتمه می‌دهد، یکی حکیم، و دیگری خبیر، تا دلالت کند بر اینکه تصرف خدا در نظام دنیا، و در   <code class="page" rel="16,537"/> دنبال آن پدید آوردن نظام آخرت، همه بر اساس حکمت و خبرویت است، پس با حکمتش آخرت را بعد از دنیا قرار داد، چون اگر قرار نمی‌داد، خلقت دنیا لغو و عبث می‌شد، و نیکو کار از بد کار متمایز نمی‌گشت، هم چنان که خودش فرموده: <span class="aya" rel="38_27" data-words="1-10">و ما خلقنا السماء و الأرض و ما بینهما باطلا</span><span class="footnote" rel="1" title="ما آسمانها و زمین را باطل نیافریده‌ایم سوره ص، آیه ۲۷">*</span> تا آنجا که باز می‌فرماید: <span class="aya" rel="38_28" data-words="1-14">أم نجعل الذین آمنوا و عملوا الصالحات کالمفسدین فی الأرض أم نجعل المتقین کالفجار</span><span class="footnote" rel="2" title="آیا ما با آنان که ایمان آورده و عملهای صالح کرده‌اند چون مفسدان معامله می‌کنیم؟ و یا متقین را چون فجار قرار می‌دهیم؟ سوره ص، آیه ۲۸">*</span>. </p> <p>و با خبرویتش ایشان را بعد از مردن محشور می‌کند، در حالی که احدی را از قلم نینداخته باشد، و هر نفسی را به آنچه کسب کرده جزاء می‌دهد. </p> <p><span class="phrase">کلمه <em rel="fa_34_1_20-20" data-sentence="5:107">خبیر</em> یکی از اسماء حسنای خدا است، که از ماده <em>خبر</em> گرفته شده، که به معنای اطلاع داشتن از جزئیات امور است.</span> پس می‌توان گفت: خبیر خصوصی‌تر از علیم است، چون علیم در جزئیات و کلیات هر دو به کار می‌رود، ولی خبیر تنها در جزئیات به کار می‌رود. </p> <p><code class="aya" rel="34_2"/> <span class="aya" rel="34_2" data-words="1-18">یعلم ما یلج فی الأرض و ما یخرج منها و ما ینزل من السماء و ما یعرج فیها</span> <span class="phrase">کلمه <em rel="fa_34_2_3-3" data-sentence="5:79">یلج</em> مضارع از ماده <em>ولوج</em> است، که به معنای فرو رفتن، و بر خلاف خارج شدن است.</span> و <span class="phrase">کلمه <em rel="fa_34_2_17-17" data-sentence="5:504">یعرج</em> از عروج است، که معنای مقابل نزول را می‌دهد، نزول یعنی پایین آمدن، و عروج یعنی بالا رفتن، و اینکه فرمود خدا علم دارد به آنچه در زمین فرو می‌رود، و از زمین بیرون می‌شود، و آنچه از آسمان فرو می‌آید، و به آسمان بالا می‌رود، گویا کنایه است از علم خدا به حرکت هر صاحب حرکتی، و آنچه انجام می‌دهد، و آیه شریفه با دو کلمه‌ <span class="aya" rel="34_2" data-words="19-22">و هو الرحیم الغفور</span> ختم شده و گویا در این جمله اشاره است به اینکه خدا رحمتی دارد ثابت، و مغفرتی که خاص اقوامی است که ایمان داشته باشند.</span> </p> <p><code class="aya" rel="34_3"/> <span class="aya" rel="34_3" data-words="1-14">و قال الذین کفروا لا تأتینا الساعة قل بلی و ربی لتأتینکم عالم الغیب</span>... <span class="aya" rel="34_3" data-words="35-37">فی کتاب مبین</span> در این آیه انکار منکرین معاد را به رخ ایشان می‌کشد، چون با عمومیت ملک خدا و علمش به همه موجودات جایی برای شک و تردید در آمدن آن نیست، تا چه رسد به اینکه به ضرس قاطع آن را انکار کنند، و به همین جهت به رسول گرامی ( ص)     <code class="page" rel="16,538"/> خود دستور داده که به سخن ایشان جواب گوید، که: <span class="aya" rel="34_3" data-words="9-12">بلی و ربی لتأتینکم</span> -آری به پروردگارم سوگند، قیامت شما به طور قطع و مسلم خواهد آمد . </p> <p>و چون علت عمده انکار ایشان این بوده که فکر کرده‌اند بدنهای مردگان همه با هم مخلوط گشته، و صورتها تغییر و تبدل یافته، خاکی که دیروز یک انسان بود، امروز خاک و فردا، خشت، و چند صباح دیگر چیز دیگر می‌شود، با این حال چگونه ممکن است بار دیگر همان انسان به همان خصوصیات موجود شود؟ لذا برای دفع این توهم، در جمله‌ <span class="aya" rel="34_3" data-words="13-25">عالم الغیب لا یعزب عنه مثقال ذرة فی السماوات و لا فی الأرض</span> فرموده که: هیچ محلی برای استبعاد نیست، برای اینکه خدای تعالی عالم به غیب است، و کوچکترین موجود از علم او دور نیست، حتی چیزی به سنگینی یک ذره (معلق در فضا) در همه آسمانها و زمین از علم او پنهان نیست، و با این حال برای او چه اشکالی دارد که ذرات وجودی زید را با ذرات وجودی عمرو اشتباه نکند؟ <span class="aya" rel="34_3" data-words="26-37">و لا أصغر من ذلک و لا أکبر إلا فی کتاب مبین</span> -این جمله علم خدا را به تمامی موجودات تعمیم می‌دهد تا کسی نپندارد تنها موجودات نظیر ذره را می‌داند، کوچکتر از آن و بزرگتر را هم می‌داند. نکته‌ای که در این آیه بدان اشاره کرده، این است که اشیاء هر چه باشند در کتاب مبین خدا ثبوتی دارند، که دستخوش تغییر و تبدیل نمی‌شوند و انسان و هر موجود دیگر هر چند اجزای دنیوی‌اش از هم متلاشی گردد، و به کلی آثارش از صفحه روزگار محو و نابود شود، باز هم اعاده‌اش برای خدا کاری ندارد، چون همین نابودی در کتاب مبین بودی و ثبوتی دارد. و ما در سوره انعام و در مواردی دیگر پیرامون کتاب مبین بحثهایی کرده‌ایم. </p> <p><code class="aya" rel="34_4"/> <span class="aya" rel="34_4" data-words="1-12">لیجزی الذین آمنوا و عملوا الصالحات أولئک لهم مغفرة و رزق کریم</span> <span class="phrase">لام در جمله <em rel="fa_34_4_1-1" data-sentence="12:55">لیجزی</em> لام تعلیل است، و متعلق است به جمله <em rel="fa_34_3_12-12" data-sentence="102:2">لتاتینکم</em> .</span> و در جمله‌ <span class="aya" rel="34_4" data-words="8-12">لهم مغفرة و رزق کریم</span> یک نوع محاذات با جمله قبلی‌ <span class="aya" rel="34_2" data-words="19-22">و هو الرحیم الغفور</span> هست. </p> <p>و این آیه یکی از دو سبب قیام قیامت را شرح می‌دهد و می‌گوید برای این است که خدای سبحان افراد با ایمان و دارای عمل صالح را به مغفرت و رزق کریم که عبارت است از بهشت و آنچه در آن است جزاء دهد. و سبب دومی قیام قیامت را جمله‌ <span class="aya" rel="34_5" data-words="1-6">و الذین سعوا فی آیاتنا معاجزین...</span> بدان اشاره می‌کند. </p> <p><code class="aya" rel="34_5"/> <span class="aya" rel="34_5" data-words="1-12">و الذین سعوا فی آیاتنا معاجزین أولئک لهم عذاب من رجز ألیم</span> <span class="phrase">کلمه <em>سعی</em> به معنای دویدن، یا دوندگی است، و کلمه <em>معاجز</em> مبالغه در اعجاز<code class="page" rel="16,539"/> است، و بعضی<span class="footnote" rel="1" title="مجمع البیان، ج ۸، ص ۳۷۷">*</span> گفته‌اند به معنای مسابقه است، و اساس این کلام بر استعاره به کنایه است گویا آیات خدا را مسافتی فرض کرده، که افراد نامبرده در آن مسافت، سعی و دوندگی می‌کنند، تا بلکه بتوانند خدا را به ستوه بیاورند، و بر او غلبه کنند، و کلمه <em rel="fa_34_5_11-11" data-sentence="431:188">رجز</em> مانند  <em>رجس</em> به معنای پلیدی است، و شاید مراد از آن اعمال زشت باشد، که در این صورت آیه شریفه اشاره‌ای می‌شود به تبدل عمل به عذاب الیم، و یا به اینکه عمل آنان سبب عذاب الیم آنان شده.</span> <span class="phrase">بعضی<span class="footnote" rel="2" title="مجمع البیان، ج ۸، ص ۳۷۷">*</span> دیگر در معنای <em rel="fa_34_5_11-11" data-sentence="90:33">رجز</em> گفته‌اند: به معنای عذاب زشت است.</span> و در این آیه تعریض و طعنه به کفار است که اصرار دارند در انکار معاد. </p> <p><code class="aya" rel="34_6"/> <span class="aya" rel="34_6" data-words="1-12">و یری الذین أوتوا العلم الذی أنزل إلیک من ربک هو الحق</span> <span class="phrase">موصول اول (الذین) فاعل <em rel="fa_34_6_2-2" data-sentence="23:79">یری</em> است، و موصول دوم (الذی) مفعول اول آن است، و کلمه <em>حق</em> مفعول دوم آن است.</span> و مراد از <span class="aya" rel="34_6" data-words="3-5">الذین أوتوا العلم</span> کسانی است که عالم باللَّه و عالم به آیات اویند، و مراد از <span class="aya" rel="34_6" data-words="6-8">الذی أنزل إلیک</span> قرآن است، که به وی نازل شد. </p> <p>و جمله‌ <span class="aya" rel="34_6" data-words="1-2">و یری...</span> جمله‌ای است از نو، که متعرض جمله قبلی‌ <span class="aya" rel="34_7" data-words="2-4">قال الذین کفروا</span> شده، آن را بیان می‌کند. ممکن هم هست حال از فاعل <em>کفروا</em> باشد، و معنا چنین باشد: اینها می‌گویند: <span class="aya" rel="34_3" data-words="5-7">لا تأتینا الساعة</span> -قیامتی به سر وقت ما نمی‌آید و آن را از روی جهل انکار می‌کنند، در حالی که علمای باللَّه و به آیات او، می‌بینند و می‌دانند که این قرآن نازل بر تو قرآنی که از قیامت خبر می‌دهد حق است. </p> <p> <span class="aya" rel="34_6" data-words="13-18">و یهدی إلی صراط العزیز الحمید</span> -این جمله عطف است بر کلمه <em>حق</em> ، و معنایش این است که علمای باللَّه می‌بینند که قرآن و قیامتی که از آمدن آن خبر می‌دهد، حق است، و نیز می‌بینند که این قرآن به سوی صراط کسی هدایت می‌کند که اجل از آن است که کسی بر خواسته او غلبه کند، صراط کسی که محمود است، و بر تمامی افعالش سزاوار حمد و ثناست، چون او در عین عزتش جز جمیل کاری نمی‌کند، و او خدای سبحان است، و اگر خدا را به وصف عزیز و حمید توصیف کرده، برای این است که در مقابل‌ <span class="aya" rel="34_5" data-words="2-6">الذین سعوا فی آیاتنا معاجزین</span> قرار گیرد، آری در مقابل کسانی که می‌خواهند از پیشرفت آیات خدا جلوگیری کنند باید عزت و ستودگی خدا به رخشان کشیده شود. </p> <h3> <span class="title" rel="34_1 34_2 34_3 34_4 34_5 34_6 34_7 34_8 34_9">استهزای کفار پیامبر اکرم (صلی اللَّه علیه و آله و سلم) را در اخبارش از معاد، و جواب به آنان و تهدیدشان به عذاب و هلاکت</span> </h3> <p> <code class="aya" rel="34_7"/> <span class="aya" rel="34_7" data-words="1-17">و قال الذین کفروا هل ندلکم علی رجل ینبئکم إذا مزقتم کلممزق إنکم لفی خلق جدید</span>   <code class="page" rel="16,540"/> این آیه که حکایت کلام کفار است، سخنی است که در مقام استهزاء گفته‌اند، و در آن رسول خدا (ص) را به یکدیگر معرفی می‌کنند، که این مرد قائل به معاد است! کلمه <em>تمزیق</em> به معنای تقطیع و تفریق است، و تعبیر به‌ <span class="aya" rel="34_7" data-words="14-17">إنکم لفی خلق جدید</span> استمرار و استقرار را می‌رساند، و معنایش این است که: از در تمسخر به یکدیگر گفتند: می‌خواهید شما را به مردی راهنمایی کنیم که می‌گوید: شما مردم وقتی در گور خود پاره پاره شدید دو باره خلق می‌شوید؟ و بعد از مردن دو باره زندگی جدیدی پیدا می‌کنید؟ و جمله:  <span class="aya" rel="34_7" data-words="10-11">إذا مزقتم</span> -وقتی پاره پاره شدید ظرف است برای جمله‌ <span class="aya" rel="34_7" data-words="14-17">إنکم لفی خلق جدید</span>. و معنای مجموع این دو جمله این است که: شما در زمان پاره پاره شدن، خلقت جدیدی به خود می‌گیرید ؟ و معنای آیه این است که: کسانی که کافر شدند از در تمسخر به رسول خدا (ص) که ایشان را از قیامت و جزای آن می‌ترساند به یکدیگر گفتند: آیا می‌خواهید شما را به مردی (که مقصود رسول خدا (ص) است) دلالت کنیم که شما را خبر می‌دهد از اینکه به زودی در هنگام پاره پاره شدن اجزایتان و در زمانی که هیچ یک از اجزای شما از یکدیگر متمایز نیست در خلقت جدیدی قرار می‌گیرید؟ و هستی دو باره‌ای پیدا می‌کنید؟ <code class="aya" rel="34_8"/> <span class="aya" rel="34_8" data-words="1-7">أفتری علی الله کذبا أم به جنة...</span> استفهامی است از در تعجب، چون در نظر کفار زنده شدن اجساد بعد از فنا و پوسیدن، امری عجیب بوده، آن قدر عجیب بوده که به نظرشان هیچ عاقلی به خود اجازه نمی‌دهد که چنین سخنی بگوید، مگر آنکه بخواهد مردم را دچار اشتباه و ضلالت کند، و منافع آنان را تصاحب کند، و اگر چنین منظوری در کار نباشد، چطور یک فرد عاقل مطلب به این روشنی را نمی‌فهمد؟ و نمی‌داند که بدن پوسیده دو باره زنده نمی‌شود. </p> <p>و چون مساله در نظرشان محال می‌نموده، لذا امر رسول خدا (ص) را که مدعی قیامت است، دایر بین دو چیز دانستند: یکی افتراء بستن به خدا، و دیگری دیوانگی. آن وقت از یکدیگر می‌پرسند: که به نظر شما این مرد کدام یک از این دو انحراف را دارد، آیا به خدا افتراء می‌بندد، تا به اغراض خود برسد، و یا آنکه دیوانه است؟ و معنای آیه این است که: آیا به نظر شما این مرد عاقل است؟ و عالما و عامدا به خدا<code class="page" rel="16,541"/> افتراء می‌بندد؟ و دم از بعثت و قیامت می‌زند؟ و یا آنکه به نوعی جنون مبتلا شده؟ و آنچه می‌گوید بدون فکر مستقیم است؟ <span class="aya" rel="34_8" data-words="8-17">بل الذین لا یؤمنون بالآخرة فی العذاب و الضلال البعید</span> در این جمله سخن کفار را رد می‌کند، و از تردیدی که ایشان کردند، که آیا چنین است یا چنان، اعراض نموده، حاصلش این است که: این مرد نه به خدا افتراء می‌بندد، و نه دچار جنون شده، بلکه این کفار در عذابی قرار گرفته‌اند که به زودی برایشان ظاهر می‌شود، و چون اهل عذاب شده‌اند، از حق دور گشته‌اند، و در ضلالتی دور قرار گرفته‌اند، آن قدر دور که به این زودیها نمی‌توانند حق را تعقل کنند، و به آن ایمان بیاورند. </p> <p>و اگر در جمله‌ <span class="aya" rel="34_8" data-words="8-12">بل الذین لا یؤمنون بالآخرة...</span>، با اینکه می‌توانست بفرماید: بل هم فی العذاب و الضلال البعید به جای ضمیر، نام آنان را مجددا ذکر کرده، برای این است که به علت وقوعشان در عذاب و ضلالت آنان اشاره نموده، و بفرماید علت آن این است که به آخرت ایمان ندارند. </p> <p><code class="aya" rel="34_9"/> <span class="aya" rel="34_9" data-words="1-25">أ فلم یروا إلی ما بین أیدیهم و ما خلفهم من السماء و الأرض إن نشأ نخسف بهم الأرض أو نسقط علیهم کسفا من السماء...</span> این آیه کفار را اندرز می‌دهد، و تهدید می‌کند، و این عملشان را که آیات خدا را تکذیب کرده، و رسول خدا (ص) را استهزا کردند، جرمی بسیار بزرگ دانسته، و ایشان را نسبت به ارتکاب آن جری و جسور می‌خواند. </p> <p>پس مراد از جمله‌ <span class="aya" rel="34_9" data-words="5-14">ما بین أیدیهم و ما خلفهم من السماء و الأرض...</span> این است که بفرماید: آسمان و زمین ایشان را از جلو و عقب احاطه کرده، هر جا که نظر کنند آسمانی می‌بینند، که بر سرشان سایه افکنده، و زمینی که روی آن هستند، نه از طرف بالا می‌توانند بگریزند، و نه از طرف پایین. </p> <p> <span class="aya" rel="34_9" data-words="15-25">إن نشأ نخسف بهم الأرض أو نسقط علیهم کسفا من السماء</span> -یعنی آسمان و زمینی که از بالا و پایین ایشان را احاطه کرده، با تدبیر ما می‌گردند، و اداره می‌شوند، و منقاد و مسخر ما هستند، اگر ما بخواهیم زمین دهن باز کرده، ایشان را در خود فرو می‌برد، و همه آنان را بدین وسیله هلاک می‌کنیم، و یا آنکه قطعه‌ای از آسمان را بر سرشان می‌کوبیم، و نابودشان می‌سازیم. پس چرا از این حرفها دست بر نمی‌دارند؟ <span class="aya" rel="34_9" data-words="26-32">إن فی ذلک لآیة لکل عبد منیب</span> -یعنی در آنچه گفته شد (از احاطه آسمان و زمین بر انسانها، و اینکه آن دو به تدبیر ما اداره می‌شوند، و همواره به فرمان مایند، اگر فرمان به زمین<code class="page" rel="16,542"/> دهیم ایشان را در خود فرو می‌برد، و اگر به آسمان فرمان دهیم قطعه‌ای از آن بر سرشان می‌افتد، و هلاکشان می‌کند) خود آیتی است که برای هر بنده‌ای که بخواهد به خود آید و به خدایش برگردد بس است، و اگر این مردم به اینگونه امور بی اعتنایی می‌کنند، و بر تکذیب این آیات جسورانه اقدام می‌نمایند، جز بدین جهت نیست که ایشان مغرور و متکبرند، و روح سرکششان اجازه به ایشان نمی‌دهد که در برابر خدا تسلیم شده، و توبه نموده، به اطاعت او برگردند. <code class="page" rel="16,543"/> </p>
