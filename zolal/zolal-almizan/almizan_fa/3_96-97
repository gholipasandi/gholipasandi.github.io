<h3 class="ayas">سوره آل‌عمران آیه‌های ۹۶ تا ۹۷</h3><code class="section" rel="3_96-97"/><h3>ترجمه آیات</h3> <p> <span class="trans" rel="3_96">اولین خانه عبادتی که برای مردم بنا نهاده شد، آن خانه‌ای است که در مکه واقع است، خانه‌ای پر برکت که مایه هدایت همه عالمیان است.  «۹۶» </span><span class="trans" rel="3_97">در آن خانه آیاتی روشن و مقام ابراهیم هست و هر کس داخل آن شود، ایمن است و بر هر کس که مستطیع باشد، زیارت آن خانه واجب است. و هر کس به این حکم خدا کفر بورزد، خدا از همه عالم بی‌نیاز است «۹۷» </span></p>   <h3>بیان آیات</h3> <p> این دو آیه، به یک شبهه دیگر یهود پاسخ می‌دهد. شبهه‌ای که باز از جهت نسخ بر مؤمنین وارد می‌کردند. و آن شبهه در مساله قبله و برگشتن آن از مسجد الاقصی به مسجد الحرام پیش آمد که در تفسیر آیه: <span class="aya" rel="2_144" data-words="10-14">فول وجهک شطر المسجد الحرام...</span><span class="footnote" rel="1" title="سوره بقره، آیه ۱۴۴&quot;">*</span> گفتیم: برگشتن‌قبله   <code class="page" rel="3,542"/> یکی از امور مهمی بود که تاثیرهای عمیقی-هم مادی و هم معنوی-در زندگی اهل کتاب و مخصوصا یهود گذاشت. علاوه بر اینکه با عقیده آنان به محال بودن نسخ سازگار نبود، به خاطر همین جهات، بعد از آمدن حکم قبله و برگشتن آن به طرف مکه تا مدتهای مدید مشاجره و بگومگوی آنان با مسلمین به درازا کشید. </p> <h3> <span class="title" rel="3_96">پاسخ به شبهه‌ای دیگر که یهود در مورد تغییر قبله و نسخ القاء می‌کردند در آیه: <span class="aya" rel="3_96" data-words="1-5">إن أول بیت وضع للناس...</span> </span> </h3> <p> و آنچه از آیه مورد بحث بر می‌آید این است که یهودیان در القای شبهه، هم شبهه نسخ را پیش کشیده بودند و هم شبهه انتساب حکم به ملت ابراهیم را. در نتیجه حاصل شبهه آنان این می‌شود که چگونه ممکن است، در ملت ابراهیم مکه قبله شود با اینکه خدای تعالی در این ملت، بیت المقدس را قبله کرده و آیا این سخن غیر از نسخ چیز دیگری است؟ با اینکه نسخ در ملت حقه ابراهیم محال و باطل است. </p> <p>آیه شریفه جواب داده که کعبه قبل از سایر معابد برای عبادت ساخته شده چون این خانه را ابراهیم ساخت و بیت المقدس را سلیمان بنا نهاد که قرنها بعد از ابراهیم بوده است. </p> <p> <span class="aya" rel="3_96" data-words="1-7">إن أول بیت وضع للناس للذی ببکة...</span> کلمه <em>بیت</em> معنایش معروف است و مراد از <em>وضع بیت</em> برای مردم، ساختن و معین کردن آن برای عبادت مردم است، برای اینکه مردم آن را وسیله‌ای قرار دهند برای پرستش خدای سبحان، و از دور و نزدیک به همین منظور به طرف آن روانه شوند و یا به طرف آن عبادت کنند، و آثاری دیگر بر آن مترتب سازند. همه اینها از تعبیر به <em>بکه</em>  (که به معنای محل ازدحام است) استفاده می‌شود و می‌فهماند که مردم برای طواف و نماز و سایر عبادات و مناسک، پیرامون این خانه ازدحام می‌کنند و اما اینکه این اولین خانه‌ای باشد که بر روی زمین برای انتفاع مردم ساخته شده باشد لفظ آیه بر آن دلالت ندارد، و نمی‌رساند که قبل از مکه، هیچ خانه‌ای ساخته نشده بود. </p> <p>و مراد از کلمه <em>بکه</em> زمین مکه است، و اگر آن را <em>بکه</em> خوانده، برای این است که مردم در این سرزمین ازدحام می‌کنند، و چه بسا گفته باشند که بکه همان مکه است. و بکه خواندنش از باب تبدیل میم به با است، مثل اینکه کلمه <em>لازم</em> را لازب، و کلمه <em>راتم</em> را، راتب تلفظ نموده و نیز در کلماتی دیگر این ترکیب را مرتکب می‌شوند. بعضی دیگر گفته‌اند: بکه غیر مکه است. مکه نام شهر است، ولی بکه، نام حرم است بعضی دیگر گفته‌اند: نام مسجد الحرام است. و بعضی دیگر گفته‌اند: نام خصوص محل طواف است. </p> <h3> <span class="title" rel="3_96 3_97">معنای <em>مبارک بودن</em> و <em>هدایت بودن</em> بیت اللَّه الحرام</span> </h3> <p> <span class="phrase">کلمه <em rel="fa_3_96_8-8" data-sentence="5:153">مبارک</em> از مصدر <em rel="fa_3_96_8-8" data-sentence="68:129">مبارکه</em> باب مفاعله از ثلاثی مجرد <em rel="fa_3_96_8-8" data-sentence="150:90">برکت</em> است و برکت به معنای خیر بسیار، و مبارک به معنای محلی است که خیر کثیر بدانجا افاضه می‌شود.</span> <code class="page" rel="3,543"/> و این کلمه هر چند در برکات دنیوی و اخروی (هر دو) استعمال می‌شوند، الا اینکه از ظاهر مقابل قرار گرفتنش با جمله‌ <span class="aya" rel="3_96" data-words="10-11">هدی للعالمین</span> بر می‌آید که: مراد از آن افاضه برکات دنیوی است، که عمده آن وفور ارزاق و بسیار شدن انگیزه‌ها برای عمران و آباد کردن آن، با حضور و تجمع در آن برای زیارت و عبادت و نیز انگیزه‌ها برای احترام آن است. </p> <p>در نتیجه، برگشت معنای این آیه، به معنای آیه زیر است که می‌فرماید: <span class="aya" rel="14_37" data-words="1-27">ربنا إنی أسکنت من ذریتی بواد غیر ذی زرع عند بیتک المحرم ربنا لیقیموا الصلاة فاجعل أفئدة من الناس تهوی إلیهم و ارزقهم من الثمرات لعلهم یشکرون</span><span class="footnote" rel="1" title="ای پروردگار ما، من ذریه خودم رای در ذره‌ای خشک و بی‌گیاه، نزد بیت الحرامت سکونت دادم ای پروردگار ما، تا نماز بپا دارند پس دلهایی از مردم رای متمایل به سویشان کن، و از میوه‌ها روزیشان ده، باشد که شکرگزاری کنند سوره ابراهیم، آیه ۳۷&quot;">*</span>. </p> <p>این بود معنای مبارک بودن بیت، و اما هدایت بودنش به این است که خدای تعالی با تاسیس آن و تشریع عباداتی در آن، سعادت آخرتی مردم را به ایشان نشان دهد و علاوه بر آن ایشان را به کرامت و قرب خدا برساند. و بیت الحرام از روزی که به دست ابراهیم ساخته شد، این خاصیت هدایت را داشته و همواره مقصد قاصدان و معبد عابدان بوده است. </p> <p>قرآن کریم هم دلالت می‌کند بر اینکه حج و مراسمش برای اولین بار در زمان ابراهیم ع و بعد از فراغتش از بنای آن تشریع شد و خدای تعالی در این باره فرمود: <span class="aya" rel="2_125" data-words="15-29">و عهدنا إلی إبراهیم و إسماعیل أن طهرا بیتی للطائفین و العاکفین و الرکع السجود</span><span class="footnote" rel="2" title="ما به ابراهیم و اسماعیل عهد کردیم که باید خانه مرا برای طواف کنندگان و اهل اعتکاف، و رکوع و سجود پاک سازید سوره بقره، آیه ۱۲۵&quot;">*</span>. </p> <p>و نیز در خطاب به ابراهیم می‌فرماید: <span class="aya" rel="22_27" data-words="1-16">و أذن فی الناس بالحج یأتوک رجالا و علی کل ضامر یأتین من کل فج عمیق.</span><span class="footnote" rel="3" title="مراسم حج رای در مردم اعلام کن، تا از هر نقطه دور، پای پیاده و بر مرکب‌های لاغر نزدت آیند">*</span> و این آیه به طوری که ملاحظه می‌کنید دلالت دارد بر اینکه این اعلام و دعوت با اجابت عموم مردم، چه نزدیکان و چه مردم دور از عشایر و قبایل روبرو خواهد شد و نیز قرآن دلالت می‌کند بر اینکه این شعار الهی تا زمان شعیب، بر استقرار و معروفیتش در بین مردم باقی بوده است. برای اینکه در گفت و گویی که از موسی و شعیب حکایت می‌کند، از قول شعیب می‌فرماید: <span class="aya" rel="28_27" data-words="2-18">إنی أرید أن أنکحک إحدی ابنتی هاتین علی أن تأجرنی ثمانی حجج فإن أتممت عشرا فمن عندک</span>     </p> <p> سوره حج، آیه 27".  <code class="page" rel="3,544"/><span class="footnote" rel="1" title="من می‌خواهم، یکی از این دو دخترم را به ازدواج تو در آورم، با این شرط که هشت حج اجیرم شوی، حال اگر خودت ده سالش کنی، کرده‌ای سوره قصص، آیه ۲۷&quot;">*</span> که منظورش از حج یک سال است، و این نیست مگر به خاطر اینکه در آن تاریخ سالها به وسیله حج شمرده می‌شده و با تکرر حج، مکرر می‌شده است. </p> <p>و همچنین در دعوت ابراهیم، ادله زیادی به چشم می‌خورد که دلالت می‌کند بر اینکه خانه کعبه همواره معمور به عبادت و آیتی در هدایت بوده است.<span class="footnote" rel="2" title="به سوره ابراهیم مراجعه فرمائید">*</span> و در جاهلیت عرب هم کعبه مورد احترام و تعظیم بوده و به عنوان اینکه حج جزء شرع ابراهیم است، به زیارت حج می‌آمدند و تاریخ گویای این است که این معنا اختصاص به عرب جاهلیت نداشته بلکه سایر مردم نیز کعبه را محترم می‌دانستند و این خود فی نفسه هدایتی است برای اینکه باعث توجه مردم به خدا و ذکر اوست. </p> <p>و اما بعد از ظهور اسلام که امر واضح‌تر است. چون نام کعبه از آن روز همه مشارق و مغارب جهان را پر کرد، و کعبه یا با خودش و از نزدیک و یا با ذکر خیرش از دور خود را بر فهم و قلب مردم عرضه نمود و مردم را در عبادات مسلمین و اطاعاتشان و قیام و قعودشان (و حتی هنگام خوابیدنشان) و سر بریدن حیواناتشان و سایر شؤونشان متوجه خود ساخت. </p> <h3> <span class="title" rel="3_96 3_97">کعبه، هدایت به سوی سعادت دنیا و آخرت است و هدایت آن فراگیر می‌باشد</span> </h3> <p> پس کعبه به تمامی مراتب هدایت از خطور ذهنی گرفته تا انقطاع تام از دنیا و اتصال کامل به عالم معنا، و به تمام معنا هدایت است و حق است اگر بگوئیم که مس نمی‌کنند آن را مگر بندگان مخلص خداوند. </p> <p>علاوه بر این، کعبه عالم اسلام را به سعادت دنیائیشان نیز هدایت می‌کند و این سعادت عبارت است از وحدت کلمه، و ائتلاف امت و شهادت منافع خود، و عالم غیر اسلام را هم هدایت می‌کند به اینکه از خواب غفلت بیدار شوند و به ثمرات این وحدت توجه کنند و ببینند که چگونه اسلام قوای مختلفه و سلیقه‌های متشتت و نژادهای گوناگون را با هم متفق و برادر کرده است. </p> <p>از اینجا دو نکته روشن می‌شود: اول اینکه کعبه هدایت به سوی سعادت دنیا و آخرت هر دو است. هم چنان که به جمیع مراتب هدایت است. در حقیقت هدایت مطلقه است. </p> <p>دوم اینکه: نه تنها برای جماعتی خاص، بلکه برای همه عالم هدایت است، مثلا: آل ابراهیم، و یا عرب، و یا مسلمین. برای اینکه هدایت کعبه دامنه‌اش وسیع است. </p> <h3> <span class="title" rel="3_97">آیات بیناتی که در بیت اللَّه است‌ <span class="aya" rel="3_97" data-words="1-3">فیه آیات بینات</span> </span> </h3> <p> <span class="aya" rel="3_97" data-words="1-5">فیه آیات بینات مقام إبراهیم</span> <span class="phrase">کلمه <em rel="fa_3_97_2-2" data-sentence="5:707">آیات</em> هر چند به صفت <em rel="fa_3_97_3-3" data-sentence="73:678">بینات</em> متصف شده، و این اتصاف تخصصی در موصوف <em rel="fa_3_97_2-2" data-sentence="166:627">آیات</em> را می‌رساند، الا اینکه این مقدار تخصص و تعین ابهام آن را برطرف نمی‌سازد و چون مقام، مقام بیان مزایای بیت است، و می‌خواهد مفاخری را از بیت بشمارد که به خاطر آن شرافت بیشتری از سایر بناها دارد، مناسب آن است که بیانی بیاورد که هیچ ابهامی باقی نگذارد، و اوصافی را بشمارد که غبار و ابهام و اجمال در آن نباشد و همین خود یک شاهدی است بر اینکه جملات بعدی یعنی جمله: <span class="aya" rel="3_97" data-words="6-10">و من دخله کان آمنا</span> و جمله‌ <span class="aya" rel="3_97" data-words="11-14">و لله علی الناس...</span> و سایر جملات تا آخر آیه، همه بیان است برای جمله‌ <span class="aya" rel="3_97" data-words="2-3">آیات بینات</span>.</span> </p> <p>پس آیات عبارت است از اینکه: اولا: مقام ابراهیم است، ثانیا: و هر کس داخل آن شود، امنیت دارد، ثالثا: و حج و زیارتش بر مردم مستطیع واجب است. </p> <p><span class="phrase">البته ما نمی‌خواهیم توجیهی را که از کلام بعضی از مفسرین به نظر می‌رسد بگوئیم، آن مفسر گفته: جمله‌های سه‌گانه، عطف بیان و یا بدل است از کلمه <em rel="fa_3_97_2-2" data-sentence="140:2">آیات</em> .</span> چون این گفتار صحیح نیست، زیرا در این صورت باید به هر وسیله شده جمله‌ها را چه خبریش و چه انشائیش را به صورت مفرد در آورده، مثلا بگوییم در این <em>بیت</em> آیاتی است: یکی مقام ابراهیم، و یکی امن برای هر کس که داخلش شود، و یکی وجوب حجش برای هر کس که دسترسی به آن دارد، و برای این کار باید حرف <em>ان</em> را در تقدیر بگیریم، و جمله انشائیه <span class="aya" rel="3_97" data-words="11-14">و لله علی الناس...</span> را هم به جمله‌ای خبریه برگردانیم. و آن وقت، آن را عطف به ما قبل نموده و یا به وسیله عطف مفردش کنیم، و یا آنکه در آن نیز حرف <em>ان</em> را تقدیر بگیریم، و در نتیجه آیه را به این صورت درآوریم: فیه آیات بینات و فیه مقام ابراهیم و فیه الامن لمن دخله و وجوب حجه لمن استطاع... تا سخن آن مفسر درست شده، جملات سه‌گانه با عطف بیان و یا بدل شود و این آیه شریفه به هیچ وجه مساعد با آن نیست. </p> <p>بلکه این سه جمله هر یک به غرضی خاص آورده شده: یکی اخبار از این است که مقام ابراهیم در این مکان است. یکی دیگر، انشاء حکم وجوب حج است. چیزی که هست از آن جا که هر سه بیانگر آیات نیز هست، فائده بیان را در بر دارد. نه اینکه از نظر ادبی عطف بیان باشند. </p> <p>مثل اینکه خود ما به یکدیگر بگوئیم: فلانی مرد شریفی است، او پسر فلان شخص است، میهمان‌نواز است، و بر ما واجب است که مثل او باشیم که خواننده عزیز به روشنی می‌داند، این چند جمله نه می‌توانند بدل از جمله اول باشند و نه عطف بیان برای آن. <code class="page" rel="3,546"/> <span class="aya" rel="3_97" data-words="4-5">مقام إبراهیم...</span> این جمله مبتدایی است که خبرش حذف شده، و تقدیر کلام فیه مقام ابراهیم  است، و مقام ابراهیم سنگی است که جای پای ابراهیم ع در آن نقش بسته است. </p> <p>اخبار بسیار زیادی در دست است که دلالت دارد بر اینکه سنگ اصلی که ابراهیم بر روی آن می‌ایستاده تا دیوار کعبه را بالا ببرد در زیر زمین‌، در همین مکانی که فعلا مقامش می‌نامند دفن شده و مقام ابراهیم کنار مطاف، روبروی ضلع ملتزم قرار دارد، و ابو طالب عموی رسول خدا ص در قصیده لامیه خود از این معنا خبر داده و می‌گوید: <span class="poem"> و موطئ ابراهیم فی الصخر رطبة / علی قدمیه حافیا غیر ناعل<span class="footnote" rel="1" title="جای پای ابراهیم در صخره نرم شده و پاهای برهنه و بدون نعلینش در آن فرو رفت">*</span> </span> و چه بسا از جمله‌ <span class="aya" rel="3_97" data-words="4-5">مقام إبراهیم</span> فهمیده شود که یا خود خانه مقام ابراهیم است و یا اینکه در این خانه جای معینی بوده که ابراهیم در آن مکان مخصوص، به عبادت خدای سبحان می‌ایستاده است. </p> <h3> <span class="title" rel="3_97 3_96">استخدام دو جانبه یک کلام، از عجائب لطائف قرآن کریم است</span> </h3> <p> ممکن هم هست که بگوئیم تقدیر کلام هی مقام ابراهیم و الامن و الحج بوده است آن گاه دو جمله‌ <span class="aya" rel="3_97" data-words="6-8">و من دخله</span> و <span class="aya" rel="3_97" data-words="11-14">و لله علی الناس</span> که دو جمله انشایی است به جای دو جمله خبری قرار گرفته‌اند. و این خود از اعجوبه‌های اسلوب قرآن است که کلامی را که به منظور غرضی آورده، در غرض دیگر نیز استخدام می‌کند، و این را به جای آن می‌آورد تا شنونده از شنیدن این، به آن غرض هم منتقل بشود. و گوینده با کوتاهترین کلام دو جور استفاده کرده باشد، و هر دو جهت را حفظ نموده باشد نظیر مواردی که گوینده می‌خواهد از کسی خبری را بدهد، عین کلام او را بیاورد. مثل این آیه که می‌فرماید: <span class="aya" rel="2_285" data-words="10-24">کل آمن بالله و ملائکته و کتبه و رسله، لا نفرق بین أحد من رسله</span><span class="footnote" rel="2" title="همه به خدا و ملائکه او و کتبش و فرستادگانش ایمان آوردند (دقت بفرمائید) &lt;em&gt;لا نفرق&lt;/em&gt; ما بین احدی از فرستادگانش فرق نمی‌گذاریم سوره بقره، آیه ۲۸۵&quot;">*</span> و یا این آیه که می‌فرماید: <span class="aya" rel="2_258" data-words="1-10">أ لم تر إلی الذی حاج إبراهیم فی ربه أن...</span><span class="footnote" rel="3" title="آیا ندیدی آن کس را که به احتجاج پرداخت با ابراهیم در باره پروردگارش سوره بقره، آیه ۲۵۸&quot;">*</span> و آیه: <span class="aya" rel="2_259" data-words="1-5">أو کالذی مر علی قریة...</span><span class="footnote" rel="4" title="یا مانند آن کس که به دهکده‌ای گذر کرد سوره بقره، آیه ۲۵۹&quot;">*</span> که بیان استخدامی که در این دو آیه شده، و علت آن در تفسیر آیه دوم گذشت. </p> <p>         <code class="page" rel="3,547"/> و نظیر آیه زیر که می‌فرماید: <span class="aya" rel="26_88-89" data-words="1-13">یوم لا ینفع مال و لا بنون، إلا من أتی الله بقلب سلیم</span><span class="footnote" rel="1" title="روزی که مال و فرزندان سودی نمی‌دهد، مگر کسی که با قلب سلیم نزد خدا آید سوره شعراء، آیه ۸۹&quot;">*</span> و باز نظیر آیه‌ <span class="aya" rel="2_177" data-words="10-15">و لکن البر من آمن بالله...</span><span class="footnote" rel="2" title="لیکن نیکوکار کسی است که ایمان بیاورد به خدا سوره بقره، آیه ۱۷۷&quot;">*</span> که به جای کلمه <em>بر</em> در دومی، و به جای کلمه  <em>قلب سلیم</em> در اولی صاحب آن دو را آورده است و نظیر آیه‌ <span class="aya" rel="2_171" data-words="2-10">مثل الذین کفروا کمثل الذی ینعق بما لا یسمع...</span><span class="footnote" rel="3" title="مثل کسانی که کافر شدند مانند مثل کسی است که صدایش کنند به چیزی که نمی‌شنود">*</span> همچنین غالب مثالهای وارده در قرآن کریم که در آنها استخدام شده است. </p> <p>خواننده عزیز برای آگاهی بیشتر خوب است به تفسیر یک یک آیاتی که به عنوان مثال آوردیم، مراجعه نموده وجه استخدام در هر آیه را از نظر بگذراند و بنا بر این، آهنگ این آیه که می‌فرماید: <span class="aya" rel="3_97" data-words="1-5">فیه آیات بینات مقام إبراهیم</span>... <span class="aya" rel="3_97" data-words="27-28">عن العالمین</span> در تردد بین انشاء و اخبار آهنگ مانند آیه زیر است که می‌فرماید: <span class="aya" rel="38_41-44" data-words="1-49">و اذکر عبدنا أیوب إذ نادی ربه أنی مسنی الشیطان بنصب و عذاب، ارکض برجلک هذا مغتسل بارد و شراب، و وهبنا له أهله و مثلهم معهم رحمة منا و ذکری لأولی الألباب، و خذ بیدک ضغثا فاضرب به و لا تحنث إنا وجدناه صابرا نعم العبد إنه أواب</span><span class="footnote" rel="4" title="بنده ما ایوب را بیاد آر، آن زمان که به درگاه پروردگارش ندا داد: که شیطان مرا سخت عذاب و رنج رسانیده  (به او خطاب کردیم) پای به زمین بزن (همین که پا به زمین زد، چشمه آبی پیدا شد) این آب خنک و گوارایی است، خود را بشوی، و از آن بیاشام،  (تا از هر درد و المی آسوده شوی) و ما اهل و فرزندان قبلیش را که از او مرده بودند، و به تعداد همانان فرزندانی دیگر به او عطا کردیم و این رحمتی از ما و مایه تذکری برای صاحبان خرد بود  (و آن گاه خطابش کردیم به خاطر اینکه سوگند خورده‌ای همسرت را صد چوب بزنی) دسته‌ای ترکه نازک (به تعدادی که سوگند خورده‌ای) به دست بگیر (و یک بار به همسرت بزن) تا سوگندت را نشکسته باشی ایوب را خویشتن‌دار و بنده‌ای خوب یافتیم، که بسیار به درگاه ما رجوع می‌کرد">*</span>. </p> <p>ملاحظه فرمودید که این آیه مانند آیه مورد بحث، مطالب را به صورت جمله‌های خبری و انشایی بیان می‌کند. بدون اینکه بین این دو قسم جمله فاصله‌ای بیندازد. </p> <p>و این بیانی که ما کردیم، غیر از بیان دیگران است که جملات دوم و سوم آیه را بدل از جمله اول گرفتند که بیان تفاوت آن گذشت. و به فرض که بخواهیم حتما آن جملات را بدل     </p> <p> سوره بقره، آیه 171".  </p> <p> سوره ص، آیه 44".  <code class="page" rel="3,548"/> بگیریم، باید جمله‌ <span class="aya" rel="3_97" data-words="4-5">مقام إبراهیم</span> را بدل بگیریم از <span class="aya" rel="3_97" data-words="2-3">آیات بینات</span> و آن دو جمله بعد را استینافی بدانیم‌، که بر دو بدل حذف شده دلالت کند، و تقدیر آیه: فیه آیات بینات مقام ابراهیم و آمن للداخل و حج للمستطیع باشد. </p> <p>و <span class="phrase">جای هیچ شکی نیست که هر یک از این امور آیت روشنی است که با وقوع خود بر خدای تعالی دلالت می‌کند و مقام خدای تعالی را بیاد می‌آورد، چون معنای کلمه <em rel="fa_3_97_2-2" data-sentence="144:43">آیت</em>  چیزی جز علامت و راهنما به چیز دیگر، نیست.</span> حال به هر نحو که دلالت بکند، چه به وجود خودش و چه به آثارش، و کدام علامتی بهتر و روشن‌تر از مقام ابراهیم است که اهل دنیا را به سوی خدا جلب نموده و به عظمت مقام او راهنمایی کند؟ و کدام بنائی چون کعبه که واردین خود را در دامن امن و امان خود می‌پذیرد، آیت و علامت او است؟ و چه مناسک و مراسم و عبادتی که میلیونها نفر را در یک جا جمع نموده و همه‌ساله صحنه بندگی انسانها را به نمایش می‌گذارد و با گذشت زمان کهنه نمی‌شود، بهتر از این مناسک علامت و آیت او است؟. </p> <h3> <span class="title" rel="3_97"> <span class="phrase"><em rel="fa_3_97_2-2" data-sentence="0:104">آیت</em> اعم از معجزه و خارق العاده است و مقام ابراهیم و امنیت داخلی به بیت و وجوب حج البیت بهترین آیات می‌باشند</span></span> </h3> <p> شاید بعضی خیال کنند که آیت و علامت خدا باید چیزی خارق العاده و بر هم زننده سنت طبیعت باشد و این صحیح نیست، چون نه لفظ آیه و مفهومش، آیت را منحصر در معجزه کرده، و نه قرآن کریم این کلمه را منحصرا در معجزه استعمال نموده، معجزه خارق العاده یکی از مصادیق آیت است، نه معنای آیت. به شهادت اینکه در آیه‌ <span class="aya" rel="2_106" data-words="1-6">ما ننسخ من آیة أو ننسها...</span><span class="footnote" rel="1" title="هر چه از آیات قرآن را نسخ کنیم یا حکم آن را متروک سازیم سوره بقره، آیه ۱۰۶&quot;">*</span>، آیت را در معنای وسیعی استعمال کرده که حتی بطور قطع احکام منسوخه در شریعت‌های سابق را نیز شامل می‌شود. </p> <p>و <span class="phrase">در آیه: <span class="aya" rel="26_128" data-words="1-6">أ تبنون بکل ریع آیة تعبثون</span><span class="footnote" rel="2" title="چرا در هر مکان مرتفعی، به بیهوده، نشانی بنا می‌کنید سوره شعرا، آیه ۱۲۸&quot;">*</span> آن را در معنای علامت استعمال کرده، و هم چنین آیاتی دیگر از قرآن کریم که در آنها کلمه <em rel="fa_3_97_2-2" data-sentence="294:35">آیت</em> در غیر مورد معجزه استعمال شده است.</span> </p> <p>بنا بر این اشکالی که متوجه بعضی از مفسرین است از اینجا روشن می‌شود، چون او گفته: مقام ابراهیم امری خارق العاده است و می‌توان آیتش خواند. و اما امنیت خانه خدا و وجوب حج، چون از مقوله معجزه نیست، و در نتیجه آیت نیستند، باید بگوئیم برای غرضی دیگر ذکر شده‌اند، نه برای بیان لفظ آیت. </p> <p>همچنین مفسرینی دیگر اصرار ورزیده‌اند، بر اینکه مراد از <span class="aya" rel="3_97" data-words="2-3">آیات بینات</span> اموری دیگر     <code class="page" rel="3,549"/> از خواص معجزه‌آسای کعبه است (نه مقام ابراهیم بودن، و نه امن بودن، و نه وجوب حج آن) - و ما از ذکر کامل این اقوال خودداری نمودیم. <span class="phrase">اگر کسی بخواهد، می‌تواند در بعضی از تفاسیر مطول، آنها را مطالعه کند- وجه نادرستی این قول هم روشن شد، برای اینکه وقتی این سخن درست است که کلمه <em rel="fa_3_97_2-2" data-sentence="142:88">آیات</em> تنها به معنای آیت‌های خارق العاده باشد، و همانطور که گفتیم، هیچ دلیلی بر این معنا نیست.</span> </p> <h3> <span class="title" rel="3_97">جمله: <span class="aya" rel="3_97" data-words="7-10">من دخله کان آمنا</span> در صدد بیان حکم تشریعی است نه اخبار از یک خاصیت تکوینی</span> </h3> <p> پس حق مطلب این است که جمله: <span class="aya" rel="3_97" data-words="6-10">و من دخله کان آمنا</span> در این زمینه است که حکمی تشریعی را بیان کند، نه یک خاصیت تکوینی را.<span class="footnote" rel="1" title="(اگر خاصیت تکوینی مسجد الحرام این بود که هر کس داخل بشود امنیت پیدا می‌کند">*</span> چیزی که هست اینکه از این جمله-که جمله خبری است-می‌توان استفاده کرد که قبل از اسلام هم حکم امنیت این خانه تشریع شده بود. <span class="phrase">هم چنان که چه بسا این معنا از دعای ابراهیم که در دو سوره <em rel="fa_3_97_5-5" data-sentence="57:127">ابراهیم</em> و <em>بقره</em> نقل شده، استفاده بشود، مؤید این استفاده این است که، قبل از بعثت هم عرب جاهلیت این حق را برای بیت محفوظ داشتند.</span> معلوم می‌شود این رسم به زمان ابراهیم ع متصل می‌شده، و از جعلیات خود عرب جاهلیت نبوده است. </p> <p>و اما اینکه شاید بعضی احتمال دهند که مراد از آیه مورد بحث این باشد که به عنوان خبر غیبی بفرماید: فتنه‌ها و حوادث هولناک و سالب امنیت در این خانه رخ نمی‌دهد و در هر جای دنیا هر حادثه‌ای پیش آید، دامنه‌اش بدانجا کشیده نمی‌شود جوابگویش جنگها و کشتارها و ناامنی‌هایی است که در طول تاریخ، در این مکان مقدس پیش آمده، مخصوصا حوادثی که قبل از نزول این آیه در آنجا رخ داده و آیه شریفه: <span class="aya" rel="29_67" data-words="1-13">أ و لم یروا أنا جعلنا حرما آمنا و یتخطف الناس من حولهم</span><span class="footnote" rel="2" title="مگر ندیدند که ما مکه را حرم امن کردیم، در حالی که بلاد اطراف آن مورد هجوم دشمنان است سوره عنکبوت آیه ۶۷&quot;">*</span> بیش از این دلالت ندارد که امنیت در این مکان استقرار و استمرار می‌یابد، از این جهت که مردم‌ این مکان را مقدس و واجب الاحترام می‌دانند، چون وجوب تعظیم آن در شریعت ابراهیم ثابت شده شریعت ابراهیم هم در آخر به تشریع خدا منتهی می‌شود نه به تکوین او. </p>   <p>طاغیانی چون یزید بن معاویه نمی‌توانست مخالف و دشمن خود، عبد اللَّه بن زبیر را در آن خانه از بین ببرد. </p> <p>بلکه به بلای ابرهه و لشکریانش دچار می‌شد <em>مترجم</em>).    <code class="page" rel="3,550"/> و همچنین است حال آیه‌ای که دعای ابراهیم را حکایت نموده و می‌فرماید: <span class="aya" rel="14_35" data-words="5-9">رب اجعل هذا البلد آمنا</span><span class="footnote" rel="1" title="پروردگارا، این شهر رای مکان امن و امان قرار ده سوره ابراهیم، آیه ۳۵&quot;">*</span> و یا می‌فرماید: <span class="aya" rel="2_126" data-words="5-9">رب اجعل هذا بلدا آمنا</span><span class="footnote" rel="2" title="سوره بقره، آیه ۱۲۶&quot;">*</span> که از خدای تعالی درخواست می‌کند، مکه را بلد امن کند، و خدای تعالی به زبان تشریع دعایش را مستجاب می‌کند، و همواره دلهای بشر را به قبول این امنیت سوق می‌دهد. </p> <p> <span class="aya" rel="3_97" data-words="11-20">و لله علی الناس حج البیت من استطاع إلیه سبیلا</span> کلمه <em>حج</em> بکسره حا (البته بفتحه نیز قرائت شده) در اصل به معنای قصد بوده است. </p> <p>و <span class="phrase">سپس در قصد زیارت بیت اختصاص یافته، به طریق مخصوصی که شرع آن را بیان کرده است و کلمه <em rel="fa_3_97_20-20" data-sentence="84:734">سبیلا</em> تمیزی است از جمله <em rel="fa_3_97_18-18" data-sentence="160:700">استطاع</em> و این آیه، متضمن تشریع حج است، البته نه تشریع ابتدایی و بی‌سابقه، بلکه تشریع امضایی نسبت به تشریع قبلی ابراهیم ع، چون قبلا هم گفتیم که این مراسم در زمان ابراهیم ع تشریع شد و آیه: <span class="aya" rel="22_27" data-words="1-5">و أذن فی الناس بالحج...</span><span class="footnote" rel="3" title="مردم رای به ادای مناسک حج اعلام کن سوره حج، آیه ۲۷&quot;">*</span>، از آن تشریع خبر می‌داد و از اینجا روشن می‌شود که آیه: <span class="aya" rel="3_97" data-words="11-14">و لله علی الناس...</span> هماهنگ آیه زیر است که از تشریع قبلی خبر می‌دهد: <span class="aya" rel="3_97" data-words="6-10">و من دخله کان آمنا</span>، هر چند که ممکن است انشایی به نحو امضا باشد، و لیکن ظاهرتر از سیاق همین است که خبر داده باشد.</span> و این بر خواننده مخفی نیست. </p> <p> <span class="aya" rel="3_97" data-words="21-28">و من کفر فإن الله غنی عن العالمین</span> <span class="phrase">کلمه <em rel="fa_3_97_23-23" data-sentence="5:108">کفر</em> در اینجا به معنای کفر در اصول دین نیست، بلکه منظور کفر به فروع است نظیر کفر به نماز و زکات، یعنی ترک آن دو.</span> پس مراد از کفر همان ترک است و کلام از قبیل به کار بردن مسبب و یا اثر در جای سبب و یا منشا اثر است، هم چنان که جمله: <span class="aya" rel="3_97" data-words="24-26">فإن الله غنی...</span> از قبیل به کار بردن علت در جای معلول است و تقدیر کلام: و من ترک الحج فلا یضر اللَّه شیئا فان اللَّه غنی عن العالمین است. یعنی: هر کس حج را ترک کند، ضرری به خدا نمی‌رساند چون خدا غنی از همه عالمیان است . </p> <h3>بحث روایتی‌ <span class="title" rel="3_96 3_97"> (روایاتی در باره: کعبه، دحو الأرض، اولین بیت مبارک بودن بیت اللَّه، حج و...) </span> </h3> <p> از ابن شهرآشوب، از امیر المؤمنین ع روایت شده که در معنای آیه       <code class="page" rel="3,551"/> <span class="aya" rel="3_96" data-words="1-5">إن أول بیت وضع للناس...</span> به مردی که پرسید: آیا راستی کعبه اولین بیت است؟ فرمود: نه، قبل از کعبه خانه‌هایی دیگر نیز بوده، لیکن کعبه اولین خانه مبارکی است که برای مردم بنا نهاده شد. خانه‌ای که در آن هدایت و رحمت و برکت است و اولین کسی که آن را بنا نهاد ابراهیم بود، و بعد از او قومی از عرب جرهم آن را بنا کردند، و باز گذشت روزگار آن را ویران کرد، عمالقه برای بار سوم بنایش کردند، و برای نوبت چهارم، قریش آن را تجدید بنا نمودند .<span class="footnote" rel="1" title="تفسیر البرهان ج ۱ ص ۳۰۱ ش ۳۶ ط قم">*</span> و در الدر المنثور است که ابن منذر، و ابن ابی حاتم از طریق شعبی از علی بن ابی طالب ع روایت آورده که در معنای آیه: <span class="aya" rel="3_96" data-words="1-7">إن أول بیت وضع للناس للذی ببکة...</span> فرمود: معنایش این نیست که قبل از کعبه هیچ خانه‌ای نبوده، بلکه منظور این است که کعبه اولین خانه برای عبادت خدا بود.<span class="footnote" rel="2" title="در المنثور ج ۲ ص ۵۲">*</span> مؤلف قدس سره: نظیر این روایت را ابن جریر هم از مطر روایت کرده، و روایات در این معانی بسیار است. </p> <p>و در علل از امام صادق ع روایت شده که فرمود: <em>کلمه</em> بکه قطعه زمینی است که کعبه در آن واقع شده و کلمه <em>مکه</em> به معنای شهر مکه است.<span class="footnote" rel="3" title="فروع کافی ج ۴ ص ۲۶۵ ش ۵ ط بیروت">*</span> و باز در همان کتاب است که آن حضرت فرمود: اگر مکه را بکه گفتند، برای این است که مردم در این محل بک می‌کنند  (یعنی ازدحام می‌نمایند).<span class="footnote" rel="4" title="علل الشرائع ص ۳۹۷ باب ۱۳۷ ط بیروت">*</span> و در همان کتاب، از امام باقر ع روایت شده، که فرمود: اگر مکه را بکه خواندند، برای این بود که در آن زن و مرد مخلوط و درهمند، می‌بینی زنی پیش رویت و زنی دیگر طرف راستت، و زنی طرف چپت مشغول نمازند و تو شانه به شانه زنی نماز می‌خوانی و هیچ عیبی هم ندارد، در حالی که این کار در سایر نقاط کراهت دارد.<span class="footnote" rel="5" title="علل الشرائع باب ۱۳۷ ص ۳۹۷ ط بیروت">*</span>. </p> <p>و باز در همان کتاب است که امام باقر ع فرمود: خدای تعالی وقتی می‌خواست زمین را خلق کند، بادها را فرمان داد تا به شکم آب بزنند، و آب را به موج در آورند آبها در اثر طوفان کف کرده، همه کفها یک جا جمع شد، که همان محل فعلی کعبه است، آن گاه آن را به صورت کوهی از کف، در آورده، زمین را از زیر (دامنه) آن کوه بگسترانید. و آیه شریفه: <span class="aya" rel="3_96" data-words="1-8">إن أول بیت وضع للناس للذی ببکة مبارکا...</span> سخن از همین مطلب دارد.<span class="footnote" rel="6" title="علل الشرائع باب ۱۳۷ ص ۳۹۷ ط بیروت">*</span>         <code class="page" rel="3,552"/> پس اولین بقعه‌ای که خدا از زمین خلق کرد، کعبه بود. و سایر نقاط از ناحیه کعبه گسترده و کشیده شد. مؤلف قدس سره: اخبار در مساله <em>دحو الارض</em> و کشیده شدن آن از زیر کعبه بسیار زیاد است. و این اخبار نه مخالفتی با کتاب خدا دارد و نه برهانی عقلی آن را رد می‌کند. تنها حرفی که هست این است که طبیعی‌دانان قدیم معتقد بودند به اینکه، زمین عنصری است بسیط، و قدیم، و این نظریه با روایات مذکور که آن را حادث و پدید آمده از کف آب می‌داند، نمی‌سازد. لیکن بطلان اعتقاد آنان روشن شده و احتیاجی به بیان ندارد. </p> <p>این است آن تفسیری که در روایات برای آیه: <span class="aya" rel="3_96" data-words="1-3">إن أول بیت...</span> وارد شده، و در آن کلمه <em>بیت</em> به بقعه‌ای از زمین تفسیر شده، هر چند که دو روایت اول با ظاهر آیه بهتر می‌سازد. </p> <p>و در کافی و تفسیر عیاشی از امام صادق ع در تفسیر جمله: <span class="aya" rel="3_97" data-words="1-3">فیه آیات بینات</span> آمده که شخصی از امام صادق ع پرسید: این آیات بینات چیست؟ فرمود: یکی مقام ابراهیم است که ابراهیم بر بالای آن ایستاد و جای پایش در سنگ نشست، و دیگر حجر الاسود، و سوم منزل اسماعیل است.<span class="footnote" rel="1" title="تفسیر عیاشی ج ۱ ص ۱۸۷ ش ۹۹ ط تهران">*</span><span class="footnote" rel="2" title="کافی ج ۴ ص ۲۲۳ ح ۱">*</span> مؤلف قدس سره: و در این معنا روایاتی دیگر نیز هست و بعید نیست که ذکر این امور از باب شمردن آیات بینات باشد. هر چند که نام آنها در آیه نیامده است. </p> <p>و در تفسیر عیاشی از عبد الصمد روایت آورده که گفت: ابو جعفر (منصور دوانقی) از اهل مکه خواست تا خانه‌های اطراف مسجد را از ایشان بخرد و به وسعت مسجد بیفزاید اهل مکه نپذیرفتند، و او هر چه تشویقشان کرد موفق به جلب رضایت آنان نشد. </p> <p>ناگزیر نزد امام صادق ع آمد و گفت: من از اینها خواستم تا خانه‌هایشان را بفروشند و بخرم خراب کنم تا مسجد را توسعه دهم، قبول نکردند و من از این جهت سخت اندوهناکم، امام صادق ع فرمود: هیچ جای غصه نیست برای اینکه منطق تو و دلیلت علیه آنان روشن است. منصور پرسید: چه منطقی علیه آنان دارم؟ فرمود: کتاب خدای تعالی. </p> <p>منصور پرسید: این حجت در کجای کتاب خدا است؟ فرمود: آیه شریفه: <span class="aya" rel="3_96" data-words="1-7">إن أول بیت وضع للناس للذی ببکة...</span> برای اینکه خدای تعالی در این آیه به تو خبر داده از اینکه اولین بیتی     <code class="page" rel="3,553"/> که برای مردم بنا نهاده شده، آن بیتی است که در بکه است. و قهرا معنایش این می‌شود که قبل از بنای کعبه خانه‌ای در آنجا نبوده، و زمینهای اطراف خانه، حریم خانه بوده، و مردم در حریم خانه خدا، خانه ساخته‌اند. بله اگر مردم قبل از بنای کعبه، خانه‌های خود را ساخته بودند، می‌توانستند از حریم خانه خود دفاع کنند.  (توجه داشته باشید که این بیان، ترجمه عین الفاظ روایت نیست، بلکه مفاد آن است.) ابو جعفر وقتی این را شنید، با اهل مکه در میان گذاشت. و دلیل خود را ارائه داد آنها هم قانع شده و گفتند: هر جور دوست داری عمل کن.<span class="footnote" rel="1" title="تفسیر عیاشی ج ۱ ص ۱۸۵ ش ۸۹ ط تهران">*</span> و در همان کتاب از حسن بن علی بن نعمان روایت آورده که گفت: وقتی مهدی  (عباسی) بنای مسجد الحرام را توسعه داد، برای مربع کردن آن احتیاج به خانه‌ای پیدا کرد که در کنج مربع واقع شده بود، از صاحبان خانه خواست تا خانه خود را در اختیارش بگذارند ولی آنان زیر بار نرفتند. مهدی از فقها پرسید که چه باید بکند؟ همه گفتند خانه غصبی را نباید داخل مسجد و جزء آن کرد. علی بن یقطین به وی گفت: ای امیر المؤمنین، من به موسی بن جعفر ع می‌نویسم، آن گاه مساله تو را جواب می‌دهم علی نامه‌ای به والی مدینه نوشت، که از موسی بن جعفر ع بپرس، خانه‌ای در کنج مسجد الحرام قرار گرفته، می‌خواهیم جزء مسجدش کنیم، صاحبش رضایت نمی‌دهد. علاج این کار چیست؟ والی نزد امام رفت و مساله را پرسید، ابو الحسن ع پرسید: آیا جواب لازم است و یا خیلی لزوم ندارد؟ والی گفت: هیچ چاره‌ای نیست جز اینکه جواب بدهید. فرمود: بنویس، بسم اللَّه الرحمن الرحیم، اگر کعبه بعد از بنای شهر مکه در مکه پدید آمده مردم مکه به حریم خود سزاوارترند.  (و کعبه نمی‌تواند جای مردم را بگیرد)، و اگر چنانچه اول کعبه ساخته شد و مردم پس از ساخته شدنش میهمان کعبه شدند، و اطرافش خانه ساختند، و کعبه به حریم خود سزاوارتر است. </p> <p>همین که نامه به دست مهدی رسید، آن را بوسید و دستور داد خانه آن شخص را خراب کنند، اهل خانه به شکایت نزد ابی الحسن ع آمدند. که نامه‌ای به مهدی بنویسد، اقلا پول خانه را بدهند. امام ع به مهدی نوشت: چیزی به ایشان بده و رضایتشان را بدست آر. او نیز چنین کرد.<span class="footnote" rel="2" title="تفسیر عیاشی ج ۱ ص ۱۸۶ ش ۹۰ ط تهران">*</span>     <code class="page" rel="3,554"/> مؤلف قدس سره: و این دو روایت مشتملند بر استدلالی لطیف و نیز بر می‌آید آغازگر در توسعه مسجد الحرام منصور دوانیقی بوده و بعد از او مهدی تکمیلش کرده. </p> <p>و در کافی از امام صادق ع روایت آورده در تفسیر آیه: <span class="aya" rel="3_97" data-words="11-16">و لله علی الناس حج البیت...</span> فرموده حج و عمره هر دو است چون هر دو واجب است. </p> <p>مؤلف قدس سره: این روایت را عیاشی هم در تفسیر خود آورده و در آن حج را به معنای لغویش، یعنی <em>قصد</em> تفسیر کرده است. </p> <p>و در تفسیر عیاشی از امام صادق ع روایت آورده که جمله‌ <span class="aya" rel="3_97" data-words="21-23">و من کفر</span> را به  <em>و من ترک</em>  (کسی که حج را ترک کند) تفسیر کرده است.<span class="footnote" rel="1" title="تفسیر عیاشی ج ۱ ص ۱۹۲ ش ۱۱۲ ط تهران">*</span> مؤلف قدس سره: این روایت را شیخ نیز در تهذیب<span class="footnote" rel="2" title="التهذیب ج ۵ ص ۱۸ ح ۴">*</span> آورده، و خواننده گرامی خود می‌داند که کفر هم مانند ایمان دارای مراتبی است. و منظور از کفر در این آیه، کفر به فروع دین است. </p> <p>و در کافی از علی بن جعفر، از برادرش موسی بن جعفر روایت کرده که در حدیثی راوی گفت: از آن جناب پرسیدم: پس اگر کسی از ما مسلمانان حج نکند کافر می‌شود؟ فرمود: نه، و لیکن اگر کسی بگوید: مراسم حج اینطور نیست کافر شده است.<span class="footnote" rel="3" title="علل الشرائع ص ۳۹۷ باب ۱۳۷ ط بیروت">*</span> مؤلف قدس سره: روایات در این معانی بسیار است. و <span class="phrase"><em rel="fa_3_97_23-23" data-sentence="0:77">کفر</em> در روایت بالا به معنای  <em>رد</em> ، تفسیر شده، آیه هم با آن سازگاری ندارد.</span> پس کفر در روایت به معنای لغویش یعنی پوشاندن حق. و این کلمه بر حسب موارد، مصادیقی برایش معین می‌شود. </p> <h3>بحث تاریخی</h3> <h3> <span class="title" rel="3_96 3_97"> (پیرامون بنای کعبه و چند بار تجدید بنای آن) </span> </h3> <p> این معنا، متواتر و قطعی است که، بانی کعبه ابراهیم خلیل بوده و ساکنان اطراف کعبه بعد از بنای آن، تنها فرزندش اسماعیل و قومی از قبائل یمن بنام جرهم بوده‌اند. و کعبه تقریبا ساختمانی به صورت مربع بنا شده که هر ضلع آن به سمت یکی از جهات چهارگانه: شمال، جنوب، مشرق و مغرب بوده و بدین جهت اینطور بنا شده که بادها هر قدر هم که شدید باشد، با       <code class="page" rel="3,555"/> رسیدن به آن شکسته شود و نتواند آن را خراب کند. </p> <p>و این بنای ابراهیم ع هم چنان پای بر جا بود تا آنکه یک بار عمالقه آن را تجدید بنا کردند. و یک بار دیگر قوم جرهم (و یا اول جرهم بعد عمالقه، هم چنان که در روایت وارده از امیر المؤمنین اینطور آمده بود.)<span class="footnote" rel="1" title="تفسیر البرهان ج ۱ ص ۳۰۱ ح ۳۶">*</span> و آن گاه، وقتی زمام امر کعبه به دست قصی بن کلاب، یکی از اجداد رسول خدا ص افتاد (یعنی قرن دوم قبل از هجرت) قصی آن را خراب کرد و از نو با استحکامی بیشتر بنا نمود و با چوب دوم (درختی شبیه به نخل) و کنده‌های نخل آن را پوشانید، و در کنار آن بنائی دیگر نهاد به نام دار الندوة، که در حقیقت مرکز حکومت و شورای با اصحابش بود. آن گاه جهات کعبه را بین طوائف قریش تقسیم نموده که هر طایفه‌ای خانه‌های خود را بر لبه مطاف پیرامون کعبه بنا کردند و در خانه‌های خود را بطرف مطاف باز کردند. </p> <p>بعضی گفته‌اند: پنج سال قبل از بعثت نیز یک بار دیگر کعبه به وسیله سیل منهدم شد، و طوائف قریش عمل ساختمان آن را در بین خود تقسیم کردند، و بنائی که آن را می‌ساخت مردی رومی بنام <em>یاقوم</em> بود و نجاری مصری او را کمک می‌کرد، و چون رسیدند به محلی که باید حجر الاسود را کار بگذارند، در بین خود نزاع کردند، که این شرافت نصیب کدامیک از طوائف باشد؟ در آخر همگی بر آن توافق کردند که محمد ص را که در آن روز سی و پنج‌ساله بود بین خود حکم قرار دهند، چون به وفور عقل و سداد رأی او آگاهی داشتند. </p> <p>آن جناب دستور داد تا ردائی بیاورند و حجر الاسود را در آن نهاده و به قبائل دستور داد تا اطراف آن را گرفته و بلند کنند، و حجر را در محل نصب یعنی رکن شرقی بالا بیاورند. آن گاه خودش سنگ را برداشت و در جایی که می‌بایست باشد، قرار داد. </p> <p>و چون خرج بنائی آنان را به ستوه آورده بود، بلندی آن را به همین مقدار که فعلا هست گرفتند. و یک مقدار از زمین زیر بنای قبلی از طرف حجر اسماعیل خارج ماند و جزء حجر شد، چون بنا را کوچک‌تر از آنچه بود ساختند و این بنا هم چنان بر جای بود تا زمانی که عبد اللَّه زبیر در عهد یزید بن معاویه (علیهما اللعنة و العذاب) مسلط بر حجاز شد و یزید سرداری بنام حصین به سرکوبیش فرستاد، و در اثر جنگ و سنگهای بزرگی که لشکر یزید با منجنیق بطرف شهر مکه   <code class="page" rel="3,556"/> پرتاب می‌کردند، کعبه خراب شد و آتش‌هایی که باز با منجنیق به سوی شهر می‌ریختند، پرده کعبه و قسمتی از چوبهایش را بسوزانید، بعد از آنکه با مردن یزید جنگ تمام شد، عبد اللَّه بن زبیر به فکر افتاد، کعبه را خراب نموده بنای آن را تجدید کند، دستور داد گچی ممتاز از یمن آوردند، و آن را با گچ بنا نمود و حجر اسماعیل را جزء خانه کرد، و در کعبه را که قبلا در بلندی قرار داشت، تا روی زمین پائین آورد. و در برابر در قدیمی، دری دیگر کار گذاشت. تا مردم از یک در درآیند و از در دیگر خارج شوند و ارتفاع بیت را بیست و هفت ذراع (تقریبا سیزده متر و نیم) قرار داد و چون از بنایش فارغ شد، داخل و خارج آن را با مشک و عبیر معطر کرد، و آن را با جامه‌ای از ابریشم پوشانید، و در هفدهم رجب سال 64 هجری از این کار فارغ گردید. </p> <p>و بعد از آنکه عبد الملک مروان متولی امر خلافت شد، حجاج بن یوسف به فرمانده لشکرش دستور داد تا به جنگ عبد اللَّه بن زبیر برود که لشکر حجاج بر عبد اللَّه غلبه کرد و او را شکست داده و در آخر کشت و خود داخل بیت شد و عبد الملک را بدانچه ابن زبیر کرده بود خبر داد. عبد الملک دستور داد، خانه‌ای را که عبد اللَّه ساخته بود خراب نموده به شکل قبلی‌اش برگرداند. حجاج دیوار کعبه را از طرف شمال شش ذراع و یک وجب خراب نموده و به اساس قریش رسید و بنای خود را از این سمت بر آن اساس نهاد، و باب شرقی کعبه را که ابن زبیر پائین آورده بود در همان جای قبلیش (تقریبا یک متر و نیم یا دو متر بلندتر از کف) قرار داد و باب غربی را که عبد اللَّه اضافه کرده بود مسدود کرد آن گاه زمین کعبه را با سنگهایی که زیاد آمده بود فرش کرد. </p> <p>وضع کعبه بدین منوال باقی بود، تا آنکه سلطان سلیمان عثمانی در سال نهصد و شصت روی کار آمد، سقف کعبه را تغییر داد. و چون در سال هزار و صد و بیست و یک هجری احمد عثمانی متولی امر خلافت گردید، مرمت‌هایی در کعبه انجام داد، و چون سیل عظیم سال هزار و سی و نه بعضی از دیوارهای سمت شمال و شرق و غرب آن را خراب کرده بود، سلطان مراد چهارم، یکی از پادشاهان آل عثمان دستور داد آن را ترمیم کردند و کعبه دیگر دستکاری نشد تا امروز که سال هزار و سیصد و هفتاد و پنج هجری قمری و یا سال هزار و سیصد و سی و پنج هجری شمسی است. </p> <h3>شکل کعبه</h3> <p> کعبه بنائی است تقریبا مربع، که از سنگ کبود رنگ و سختی ساخته شده، بلندی این<code class="page" rel="3,557"/> بنا شانزده متر است، در حالی که در زمان رسول خدا ص خیلی از این کوتاهتر بوده، آنچه که از روایات فتح مکه بر می‌آید-که: رسول خدا ص، علی ع را به دوش خود سوار کرد، و علی ع از شانه رسول خدا ص توانست بر بام کعبه رفته، بت‌هایی را که در آنجا بود بشکند-ثابت کننده این مدعا است. </p> <p>و طول ضلع شمالی آن که ناودان و حجر اسماعیل در آن سمت است، و همچنین ضلع جنوبی آن، که مقابل ضلع شمالی است، ده متر و ده سانتی‌متر است و طول ضلع شرقی‌اش که باب کعبه در دو متری آن از زمین واقع شده، و ضلع روبرویش یعنی ضلع غربی دوازده متر است و حجر الاسود در ستون طرف دست چپ کسی که داخل خانه می‌شود قرار دارد. در حقیقت حجر الاسود در یک متر و نیمی از زمین مطاف، در ابتدای ضلع جنوبی واقع شده، و این حجر الاسود سنگی است سنگین و بیضی شکل و نتراشیده، رنگی سیاه متمایل به سرخی دارد. </p> <p>و در آن لکه‌هایی سرخ و رگه‌هایی زرد دیده می‌شود که اثر جوش خوردن خود بخودی ترکهای آن سنگ است. </p> <p>و چهار گوشه کعبه از قدیم الایام، چهار رکن نامیده می‌شده: رکن شمالی را <em>رکن عراقی</em> ، و رکن غربی را <em>رکن شامی</em> ، و رکن جنوبی را <em>رکن یمانی</em> ، و رکن شرقی را که حجر الاسود در آن قرار گرفته <em>رکن اسود</em> نامیدند، و مسافتی که بین در کعبه و حجر الاسود است، <em>ملتزم</em> می‌نامند. چون زائر و طواف کننده خانه خدا، در دعا و استغاثه‌اش به این قسمت متوسل می‌شود. </p> <p>و اما ناودان که در دیوار شمالی واقع است، و آن را ناودان رحمت می‌گویند چیزی است که حجاج بن یوسف آن را احداث کرد. و بعدها سلطان سلیمان در سال 954 آن را برداشت و به جایش ناودانی از نقره گذاشت. و سپس سلطان احمد در سال 1021 آن را به ناودان نقره‌ای مینیاتور شده مبدل کرد مینیایی کبودرنگ که در فواصلش نقشه‌هایی طلایی بکار رفته بود و در آخر سال 1273 سلطان عبد المجید عثمانی آن را به ناودانی یک پارچه طلا مبدل کرد که هم اکنون موجود است. </p> <p>و در مقابل این ناودان، دیواری قوسی قرار دارد که آن را حطیم می‌گویند، و حطیم نیم دایره‌ای است، جزء بنا که دو طرفش به زاویه شمالی (و شرقی و جنوبی) و غربی منتهی می‌شود. البته این دو طرف متصل به زاویه نامبرده نیست، بلکه نرسیده به آن دو قطع می‌شود. </p> <p>و از دو طرف، دو راهرو بطول دو متر و سی سانت را تشکیل می‌دهد. بلندی این دیوار قوسی یک متر و پهنایش یک متر و نیم است. و در طرف داخل آن سنگهای منقوشی به کار رفته. فاصله وسط<code class="page" rel="3,558"/> این قوس از داخل با وسط دیوار کعبه هشت متر و چهل و چهار سانتیمتر است. </p> <p>فضایی که بین حطیم و بین دیوار است، حجر اسماعیل نامیده می‌شود. که تقریبا سه متر از آن در بنای ابراهیم ع داخل کعبه بوده، بعدها بیرون افتاده است. و به همین جهت در اسلام واجب شده است که طواف پیرامون حجر و کعبه انجام شود، تا همه کعبه زمان ابراهیم ع داخل در طواف واقع شود. و بقیه این فضا آغل گوسفندان اسماعیل و هاجر بوده، بعضی هم گفته‌اند: هاجر و اسماعیل در همین فضا دفن شده‌اند این بود وضع هندسی کعبه. </p> <p>و اما تغییرات و ترمیم‌هایی که در آن صورت گرفته، و مراسم‌و تشریفاتی که در آن معمول بوده، چون مربوط به غرض تفسیری ما نیست، متعرضش نمی‌شویم. </p> <h3>جامه کعبه</h3> <p> در سابق در روایاتی که در تفسیر سوره بقره در ذیل داستان هاجر و اسماعیل و آمدنشان به سرزمین مکه نقل کردیم، چنین داشت که هاجر بعد از ساخته شدن کعبه، پرده‌ای بر در آن آویخت. </p> <p>و اما پرده‌ای که به همه اطراف کعبه می‌آویزند، بطوری که گفته‌اند، اولین کسی که این کار را باب کرد، یکی از تبع‌های یمن بنام ابو بکر اسعد بود که آن را با پرده‌ای نقره‌باف پوشانید، پرده‌ای که حاشیه آن با نخ‌های نقره‌ای بافته شده بود. بعد از تبع نامبرده، جانشینانش این رسم را دنبال کردند، و سپس مردم با رواندازهای مختلف آن را می‌پوشاندند، بطوری که این پارچه‌ها روی هم قرار می‌گرفت و هر جامه‌ای می‌پوسید، یکی دیگر روی آن می‌انداختند. تا زمان قصی بن کلاب رسید، او برای تهیه پیراهن کعبه کمکی سالیانه بعهده عرب نهاد (و بین قبائل سهمی قرار داد) و رسم او هم چنان در فرزندانش باقی بود، از آن جمله ابو ربیعة بن مغیرة یک سال این جامه را می‌داد و یک سال دیگر قبائل قریش می‌دادند. </p> <p>در زمان رسول خدا ص آن جناب کعبه را با پارچه‌های یمانی پوشانید و این رسم هم چنان باقی بود، تا سالی که، خلیفه عباسی به زیارت خانه خدا رفت، خدمه بیت از تراکم پارچه‌ها بر پشت بام کعبه شکایت کردند و گفتند: مردم اینقدر پارچه بر کعبه می‌ریزند که خوف آن هست، خانه خدا از سنگینی فرو بریزد. مهدی عباسی دستور داد همه را بردارند، و به جای آنها، فقط سالی یک پارچه بر کعبه بیاویزند. که این رسم هم چنان تا امروز باقی مانده<code class="page" rel="3,559"/> و البته خانه خدا، پیراهنی هم در داخل دارد. و اولین کسی که داخل کعبه را جامه پوشانید، مادر عباس بن عبد المطلب بود، که برای فرزندش عباس نذر کرده بود. </p> <h3>مقام و منزلت کعبه</h3> <p> کعبه در نظر امت‌های مختلف مورد احترام و تقدیس بود. مثلا هندیان آن را تعظیم می‌کردند و معتقد بودند به اینکه روح <em>سیفا</em> که به نظر آنان اقنوم سوم است، در حجر الاسود حلول کرده، و این حلول در زمانی واقع شده که سیفا با همسرش از بلاد حجاز دیدار کردند. </p> <p>و همچنین صابئینی از فرس و کلدانیان، کعبه را تعظیم می‌کردند، و معتقد بودند که کعبه یکی از خانه‌های مقدس هفتگانه است-که دومین آن مارس است، که بر بالای کوهی در اصفهان قرار دارد. و سوم، بنای مندوسان است که در بلاد هند واقع شده است. چهارم نوبهار است که در شهر بلخ قرار دارد. پنجم بیت غمدان که در شهر صنعاء است، و ششم کاوسان می‌باشد که در شهر فرغانه خراسان واقع است. و هفتم خانه‌ای است در بالاترین شهرهای چین و گفته شده که کلدانیان معتقد بودند کعبه خانه زحل است، چون قدیمی بوده و عمر طولانی کرده است. </p> <p>فارسیان هم آن را تعظیم می‌کردند، به این عقیده که روح هرمز در آن حلول کرده. و بسا به زیارت کعبه نیز می‌رفتند. </p> <p>یهودیان هم آن را تعظیم می‌کردند، و در آن خدا را طبق دین ابراهیم عبادت می‌کردند، و در کعبه صورت‌ها و مجسمه‌هایی بود، از آن جمله تمثال ابراهیم و اسماعیل بود که در دستشان چوب‌های از لام داشتند. و از آن جمله صورت مریم عذراء و مسیح بود، و این خود شاهد بر آن است که هم یهود کعبه را تعظیم می‌کرده و هم نصارا. </p> <p>عرب هم آن را تعظیم می‌کرده، تعظیمی کامل و آن را خانه‌ای برای خدای تعالی می‌دانسته و از هر طرف به زیارتش می‌آمدند، و آن را بنای ابراهیم می‌دانسته، و مساله حج جزء دین عرب بوده که با عامل توارث در بین آنها باقی مانده بود. </p> <h3>تولیت کعبه</h3> <p> تولیت بر کعبه در آغاز با اسماعیل و پس از وی با فرزندان او بوده، تا آنکه قوم جرهم بر<code class="page" rel="3,560"/> دودمان اسماعیل غلبه یافت و تولیت خانه را از آنان گرفته و بخود اختصاص داد، و بعد از جرهم این تولیت به دست عمالقه افتاد که طایفه‌ای از بنی کرکر بودند و با قوم جرهم جنگها کردند. </p> <p>عمالقه همه‌ساله در کوچهای زمستانی و تابستانی خود در پائین مکه منزل می‌کردند. </p> <p>هم چنان که جرهمی‌ها در بالای مکه منزل برمی‌گزیدند. </p> <p>با گذشت زمان دو باره روزگار به کام جرهمی‌ها شد و بر عمالقه غلبه یافتند، تا تولیت خانه را بدست آوردند، و حدود سیصد سال در دست داشتند، و بر بنای بیت و بلندی آن اضافاتی نسبت به آنچه در بنای ابراهیم بود پدید آوردند. </p> <p>بعد از آنکه فرزندان اسماعیل زیاد شدند و قوت و شوکتی پیدا کردند و عرصه مکه بر آنان تنگ شد، ناگزیر در صدد برآمدند تا قوم جرهم را از مکه بیرون کنند که سرانجام با جنگ و ستیز بیرونشان کردند. در آن روزگار بزرگ دودمان اسماعیل عمرو بن لحی بود، که کبیر خزاعه بود، بر مکه استیلا یافته، متولی امر خانه خدا شد، و این عمرو همان کسی است که بت‌ها را بر بام کعبه نصب نموده و مردم را به پرستش آنها دعوت کرد و اولین بتی که بر بام کعبه نصب نمود، بت <em>هبل</em> بود که آن را از شام با خود به مکه آورد و بر بام کعبه نصب کرد، و بعدها بت‌هایی دیگر آورد، تا عده بت‌ها زیاد شد، و پرستش بت در بین عرب شیوع یافت و کیش حنفیت و یکتاپرستی یکباره رخت بربست. </p> <p>در این باره است که شحنة بن خلف جرهمی <em>، </em> عمرو بن لحی را خطاب کرده و می‌گوید: <span class="poem"> یا عمرو انک قد احدثت آلهة / شتی بمکة حول البیت انصابا / و کان للبیت رب واحد ابدا / فقد جعلت له فی الناس اربابا / لتعرفن بان اللَّه فی مهل‌ / سیصطفی دونکم للبیت حجابا<span class="footnote" rel="1" title="ای عمرو، این تو بودی که خدایانی گوناگون اطراف بیت پدید آورده و نصب کردی خانه خدا، ربی واحد و جاودانه داشت، این تو بودی که مردم را به شرک و پرستش ارباب گوناگون واداشتی">*</span> </span> ولایت و سرپرستی خانه تا زمان حلیل خزاعی هم چنان در دودمان خزاعه بود که حلیل این تولیت را بعد از خودش به دخترش همسر قصی بن کلاب واگذار نمود، و اختیار باز و بسته کردن در خانه و به اصطلاح کلید داری آن را به مردی از خزاعه بنام ابا غبشان خزاعی داد. </p> <p>ابو غبشان این منصب را در برابر یک شتر و یک ظرف شراب، به قصی بن کلاب بفروخت. و این </p> <p>بزودی خواهی فهمید که خدای تعالی، در آینده نزدیکی، از غیر شما، پرده‌داری برای بیت انتخاب خواهد کرد.  <code class="page" rel="3,561"/> عمل در بین عرب مثلی سائر و مشهور شد که هر معامله زیان‌بار و احمقانه را به آن مثل زده و می‌گویند: اخسر من صفقة ابی غبشان<span class="footnote" rel="1" title="(این معامله) زیان‌بارتر از معامله ابی غبشان است">*</span>. </p> <p>در نتیجه سرپرستی کعبه به تمام جهاتش به قریش منتقل شد و قصی بن کلاب بنای خانه را تجدید نمود که قبلا به آن اشاره کردیم، و جریان به همین منوال‌ادامه یافت، تا رسول خدا ص مکه را فتح نمود و داخل کعبه شد و دستور داد عکسها و مجسمه‌ها را محو نموده، بت‌ها را شکستند و مقام ابراهیم را که جای دو قدم ابراهیم در آن مانده و تا آن روز در داخل ظرفی در جوار کعبه بود برداشته در جای خودش که همان محل فعلی است دفن نمودند و امروز بر روی آن محل قبه‌ای ساخته شده دارای چهار پایه، و سقفی بر روی آن پایه‌ها، و زائرین خانه خدا بعد از طواف، نماز طواف را در آنجا می‌خوانند. </p> <p>روایات و اخبار مربوط به کعبه و متعلقات دینی بسیار زیاد و دامنه‌دار است و ما به این مقدار اکتفاء نمودیم، آنهم به این منظور که خوانندگان آیات مربوط به حج و کعبه به آن اخبار نیازمند می‌شوند. </p> <p>و یکی از خواص این خانه که خدا آن را مبارک و مایه هدایت خلق قرار داده، این است که احدی از طوائف اسلام، در باره شان آن اختلاف ندارد. </p> 
