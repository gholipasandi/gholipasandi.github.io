<h3 class="ayas">سوره آل‌عمران آیه‌های ۱۷۶ تا ۱۸۰</h3><code class="section" rel="3_176-180"/><h3>ترجمه آیات</h3> <p> <span class="trans" rel="3_176">ای پیغمبر تو اندوهناک مباش که گروهی براه کفر می‌شتابند آنها هرگز به خداوند زیان نرسانند  (بلکه خود را در دو عالم زیان کار کنند) و خدا می‌خواهد که آنان را هیچ نصیبی در عالم آخرت نباشد و نصیبشان عذاب سخت دوزخ خواهد بود.  «۱۷۶» </span><span class="trans" rel="3_177">آنان که خریدار کفر شدند به عوض ایمان هرگز زیانی به خدا نمی‌رسانند، لیکن عذاب دردناک بر آنان خواهد رسید. <code class="page" rel="4,121"/> «۱۷۷» </span><span class="trans" rel="3_178"> و البته آنان که براه کفر رفتند، گمان نکنند که مهلتی که ما به آنها می‌دهیم، به حال آنها بهتر خواهد بود، بلکه مهلت می‌دهیم برای امتحان تا بر سرکشی و طغیان خود بیفزایند و آنان را عذابی رسد که به آن سخت خوار و ذلیل شوند.  «۱۷۸» </span><span class="trans" rel="3_179">خداوند هرگز مؤمنان را وانگذارد و بدین حال کنونی (که مؤمن و منافق به یکدیگر مشتبه‌اند) تا آنکه به آزمایش بدسرشت را از پاک گوهر جدا کند و خدا همه شما را از سر غیب آگاه نسازد و لیکن برای این مقام از پیغمبران خود هر که را مشیت او تعلق گرفت برگزیند پس شما به خدا و پیغمبرانش بگروید که هر گاه ایمان آرید و پرهیزکار شوید اجر عظیم خواهید یافت.  «۱۷۹» </span><span class="trans" rel="3_180">آنان که بخل نموده و حقوق فقیران را از مالی که خدا به فضل خویش به آنها داده ادا نمی‌کنند، گمان نکنند که این بخل به منفعت آنها خواهد بود، بلکه به ضرر آنها است چه آنکه آن مالی که در آن بخل ورزیده‌اند، در روز قیامت زنجیر گردن آنها شود (که آن روز هیچکس مالک چیزی نیست) و تنها خدا وارث آسمانها و زمین خواهد بود و خدا به کردار شما آگاه است «۱۸۰» </span></p>       <h3>بیان آیات</h3> <p> این آیات با آیات قبلی که در باره جنگ احد نازل شده بود ارتباط دارد و کانه همه آنها و مخصوصا چهار آیه اولش جزء همان آیات و تتمه آنها است، چون مهم‌ترین مطلبی که در این آیات به چشم می‌خورد مساله ابتلا و امتحان الهی بر بندگان است و بنا بر این آیات مورد بحث به منزله پایان و نتیجه گیری از آیات احد است و این معنا را بیان می‌کند که سنت ابتلا و امتحان سنتی است که خواه ناخواه جاری می‌شود، هیچ فردی از افراد بشر نمی‌تواند از آن بگریزد (نه کافر و نه مؤمن) پس خدای سبحان هر دو طایفه را مبتلا می‌کند تا آنچه در باطن این دو طایفه است بیرون بریزد و کافر برای آتش خالص شود، و در بین مؤمنین هم خبیث از طیب جدا گردد. </p> <h3> <span class="title" rel="3_176 3_177 3_178 3_179 3_180">گر جمله کائنات کافر گردند بر دامن کبریاش ننشیند گرد</span> </h3> <p> <span class="aya" rel="3_176" data-words="1-7">و لا یحزنک الذین یسارعون فی الکفر...</span> این آیه شریفه با بیان حقیقت امر خاطر رسول خدا (ص) را تسلیت می‌دهد، تا اندوهش را بر طرف سازد، چون هر فرد با ایمان از اینکه انسانهایی به سوی کفر مسابقه بگذارند، و بر خاموش ساختن نور خدا دست بدست هم دهند و احیانا به حسب ظاهر غالب هم بشوند، اندوهناک می‌گردد، چون غلبه کفار بر مؤمنین کانه غلبه بر خدای سبحان و اراده او است، اراده‌ای که تعلق گرفته است بر اعلای کلمه حق و اینکه همواره حق را بر باطل چیره سازد، لیکن همین فرد با ایمان اگر در مساله امتحان عمومی تدبر کند یقین می‌کند به<code class="page" rel="4,122"/> اینکه، همواره خدا غالب است، و اینکه خلایق همه در راهند یعنی راه رسیدن به هدف نهایی و خدای تعالی همه را رو بدان سو به راه انداخته، تا زمینه برای هدایت تکوینی و تشریعی به سوی آن هدف و غایت فراهم شود، کافر به وسیله اشباع شدن از عافیت و نعمت و قدرت، که همان استدراج و مکر خدایی است به سوی هدفش متوجه شود یعنی به آخرین نقطه‌ای که می‌تواند از طغیان و معصیت دست یابد برسد، و مؤمن هم پیوسته به وسیله محک امتحان آزموده شود تا ایمان باطنیش اگر مشوب و ناخالص است خالص و خالص‌تر شود تا بکلی خالص برای خدا گردد و یا شرک باطنیش اگر مشوب و ناخالص است خالص و خالص‌تر شود، تا بکلی از ایمان خالی شود و به آن مرحله از سقوط برسد که اولیای طاغوت و امامان کفر رسیدند. </p> <p>پس معنای آیه این است که رفتار کسانی که به سوی کفر سرعت می‌گیرند، و سرعتشان را روز بروز بیشتر می‌کنند، تو را غمگین نسازد، چون اندوه تو جز برای این نیست که می‌پنداری، این کفار دارند با کفر خود به خدا ضرر می‌رسانند و حال آنکه اینطور نیست، آنها به خدای تعالی هیچ ضرری نمی‌رسانند، چون خودشان مسخر خدایند، این خدا است که آنان را در سیر زندگیشان به راهی انداخته که در آخر راه چیزی برای آخرتشان باقی نماند،  (و آخر راهشان همان آخرین حد کفرشان است) و برای آخرتشان تنها عذابی دردناک باشد، پس اینکه فرمود: لا یحزنک... امری است ارشادی و جمله: انهم... تعلیلی است برای نهی  لا یحزنک...) و جمله: یرید اللَّه... بیان و تعلیلی است برای جمله‌ <span class="aya" rel="3_176" data-words="9-11">لن یضروا الله</span>. </p> <p><code class="aya" rel="3_177"/><span class="phrase">خدای تعالی بعد از آن بیان، این معنا را خاطر نشان می‌سازد که این تنها مسارعین در کفر نیستند که به خدا ضرر نمی‌رسانند، بلکه اگر جن و انس کافر شوند بر دامن کبریایی او گردی نمی‌نشیند، و این از باب بیان <em>کل</em> بعد از بیان <em>جزء</em> است، که می‌تواند هم نهی  <em rel="fa_3_176_2-3" data-sentence="260:302">لا یحزنک</em> با آن تعلیل شود، و هم علت آن نهی، یعنی جمله: <span class="aya" rel="3_176" data-words="8-10">إنهم لن یضروا...</span> برای اینکه با بیان اعم، مطلب اخص هم تعلیل می‌شود و معنا چنین می‌شود: اگر گفتیم این مسارعین در کفر هیچ ضرری به خدای تعالی نمی‌زنند، برای این بود که تمامی کافران عالم به او ضرر نمی‌زنند.</span> </p> <p><code class="aya" rel="3_178"/> <span class="aya" rel="3_178" data-words="1-5">و لا یحسبن الذین کفروا...</span> بعد از آنکه رسول گرامی خود را تسلای خاطر داد، و در باب مسارعت کفار در کفرشان دلخوش ساخت و فرمود: این مسارعتشان در کفر در حقیقت چوب خدا است، و تسخیری الهی است، او است که کفار نامبرده را به سویی می‌راند که در آخر خط حظی و بهره‌ای در آخرت برایشان نماند، آن گاه در این آیه وجهه کلام را متوجه خود کفار نموده و فرمود: <code class="page" rel="4,123"/> زنهار که از وضع حاضر خود خوشحال نباشند، که وضع موجودشان املا و مهلت خدایی است که کارشان را به استدراج و تاخیر می‌کشاند و باعث بیشتر شدن گناهشان می‌گردد: که دنبال آن عذاب مهینی است، عذابی که جز خواری با آن نیست و همه اینها به مقتضای سنت تکمیل است (که بیانش گذشت). <code class="aya" rel="3_179"/> <span class="aya" rel="3_179" data-words="1-5">ما کان الله لیذر المؤمنین...</span> <span class="phrase">سپس وجهه گفتار را به سوی مؤمنین نموده و بیان می‌کند که سنت ابتلا در آنان هم جاری است، تا آنها نیز به کمال خاص خود برسند، و در نتیجه <em>مؤمن خالص</em> از <em>مؤمن غیر خالص</em> و <em rel="fa_3_179_12-12" data-sentence="179:35">خبیث</em> از <em rel="fa_3_179_14-14" data-sentence="240:19">طیب</em> جدا و متمایز گردد.</span> </p> <p>و چون ممکن بود کسی توهم کند که طریق دیگری هم برای جدا سازی خبیث از طیب هست و آن این است که خدای تعالی به مؤمنین اعلام کند که چه کسانی خبیثند که اگر چنین کند دیگر مؤمنین به خاطر نامشخص بودن خبیث‌ها و بیماردلان و اختلاط مؤمنین با آنها اینقدر دچار دردسر و بلا و محنت نمی‌شوند، و چرا خدای تعالی چنین نکرد؟ برای دفع این توهم فرمود: علم غیب چیزی نیست که خدای تعالی همه مؤمنین را بر آن آگاه سازد، بلکه خاص خود او است، و بجز برگزیدگان از رسولانش کسی را از آن بهره‌ای نیست و اما نامبردگان را چه بسا به وسیله وحی آگاه بسازد و این است که می‌فرماید: <span class="aya" rel="3_179" data-words="15-29">و ما کان الله لیطلعکم علی الغیب و لکن الله یجتبی من رسله من یشاء</span>. </p> <p>آن گاه این معنا را تذکر می‌دهد که از آنجایی که هیچ گریزی از سنت ابتلا نیست، باید به خدا و رسولش ایمان آورید تا در راه پاکان قرار گیرید نه در طریق خبیث‌ها، چیزی که هست ایمان به تنهایی (در ادامه زندگی پاک و سعادتمند و بدنبالش تمامیت اجر) کافی نیست بلکه عمل صالح لازم دارد تا آن ایمان را به سوی خدا بالا ببرد و پاکی آن را حفظ کند و بدین جهت بود که اول فرمود: <span class="aya" rel="3_179" data-words="30-33">فآمنوا بالله و رسله</span> و سپس فرمود: <span class="aya" rel="3_179" data-words="34-41">و إن تؤمنوا و تتقوا فلکم أجر عظیم</span>. </p> <h3> <span class="title" rel="3_179 3_176 3_177 3_178 3_180">از آزمایش و ابتلاء جهت تکمیل نفوس مفری نیست</span> </h3> <p> پس، از آیه مورد بحث چند نکته روشن گردید، اول اینکه مساله تکمیل نفوس و رساندن هر نفسی بغایت و مقصدش (که یا سعادت است و یا شقاوت) از مسائلی است که هیچ گریزی از آن نیست، دوم اینکه پاکی و ناپاکی طهارت و خباثت انسان در عین اینکه منسوب به ذات اشخاص است دایر مدار ایمان و کفر نیز هست که دو امر اختیاری برای انسانها است و این خود از لطائف حقایق قرآنی است که بسیاری از اسرار توحید از آن منشعب می‌شود و این لطیفه از آیه زیر نیز استفاده می‌شود که می‌فرماید: <span class="aya" rel="2_148" data-words="1-7">و لکل وجهة هو مولیها فاستبقوا الخیرات</span><span class="footnote" rel="1" title="سوره بقره آیه ۱۴۸">*</span>، چون اگر این آیه را با آیه: <span class="aya" rel="5_48" data-words="41-48">و لکن لیبلوکم فی ما آتاکم فاستبقوا الخیرات</span><span class="footnote" rel="2" title="سوره مائده آیه ۴۸">*</span> روی هم مورد دقت قرار دهیم این معنا را می‌فهمیم که اولا همانطور که گفتیم مساله تکمیل نفوس و رساندن هر نفسی به غایت و مقصدش امری حتمی است، چون می‌فرماید: و برای هر انسانی هدفی است که خواه ناخواه بدان سو در حرکت می‌افتد و ثانیا اینکه پاکی و ناپاکی در عین حال که سرنوشت حتمی افراد و منسوب به ذات آنان است، آن چنان هم نیست که افراد در انتخاب یکی از آن دو اختیاری نداشته و به اجبار به یکی از آن دو راه بیفتند، نه، بلکه در عین حال انتخاب پاک بودن و ناپاک بودن به دست خود انسانها است، چون در دو آیه نامبرده مردم را دعوت می‌کند به اینکه در خیرات پیشی بگیرند، و ما ان شاء اللَّه بحث مفصل این معنا را در تفسیر آیه: <span class="aya" rel="8_37" data-words="1-11">لیمیز الله الخبیث من الطیب، و یجعل الخبیث بعضه علی بعض...</span><span class="footnote" rel="3" title="سوره انفال آیه ۳۷">*</span> خواهیم آورد. </p> <p>نکته سومی که از آیه مورد بحث استفاده می‌شود این است که ایمان به خدا و پیامبران او، ماده پاکی زندگی است، که همان پاکی ذات است، و اما رسیدن به اجر مربوط به تقوا و وابسته به عمل صالح است، و به همین جهت است که خدای تعالی اول داستان متمایز شدن طیب از خبیث را ذکر می‌کند، آن گاه به عنوان نتیجه، مساله ایمان به خدا و رسولان او را می‌آورد، و چون به مساله اجر می‌رسد تقوا را بر ایمان اضافه نموده و می‌فرماید: <span class="aya" rel="3_179" data-words="34-41">و إن تؤمنوا و تتقوا فلکم أجر عظیم</span>، با در نظر گرفتن این بیان است که وقتی آیه شریفه: <span class="aya" rel="16_97" data-words="1-20">من عمل صالحا من ذکر أو أنثی و هو مؤمن، فلنحیینه حیاة طیبة و لنجزینهم أجرهم بأحسن ما کانوا یعملون</span><span class="footnote" rel="4" title="سوره نحل آیه ۹۷">*</span> را می‌خوانیم به روشنی می‌فهمیم که احیای نامبرده، ثمره ایمان و متفرع بر آن است، جزا و اجر نیز ثمره عمل صالح و متفرع بر آن است، پس ایمان به خدا و پیامبران او، روح حیات طیبه است و اما بقای ایمان تا زمانی که آثارش بر آن مترتب شود احتیاج به عمل صالح دارد، هم چنان که حیات طیبه در پیدا شدن و تحققش محتاج به روح حیوانی است، ولی بقایش محتاج به این است که قوا و اعضای بدنی به کار گرفته شود، چون اگر آنها را به کار نگیرند و استعمال نکنند، هم خود باطل می‌شوند و هم ریشه و منشاشان، یعنی اصل حیاتشان باطل می‌گردد. </p> <p>این را هم بگوئیم که در آیه شریفه مورد بحث، لفظ جلاله (اللَّه) چهار بار تکرار شده، و         <code class="page" rel="4,125"/> معلوم است که غیر از نوبت اول، از باب آوردن اسم ظاهر در جای ضمیر است، یعنی در سه نوبت اخیر می‌توانست به آوردن ضمیر اکتفاء نموده و بفرماید: و ما کان لیطلعکم و لکنه یجتبی فامنوا به ، ولی اینطور نفرمود بلکه در تمامی این سه مورد نیز کلمه <em>اللَّه</em> را تکرار کرد و این برای آن بوده که در اموری که در آن امور جز خدای تعالی متصف به الوهیت نمی‌شود، از قبیل مساله: <em>امتحان</em> ، <em>اطلاع بر غیب</em> ، اجتبا و برگزیدن رسل <em>و </em> شایستگی اینکه خلق به او ایمان بیاورند، نام خدا را برده باشد، و مردم را در این گونه امور بیاد خدا بیندازد و... </p> <h3> <span class="title" rel="3_180 3_176 3_177 3_178 3_179">هشدار به بخیلان، که اموال خود را انفاق نمی‌کنند و ملامت و مذمت آنها</span> </h3> <p> <span class="aya" rel="3_180" data-words="1-10">و لا یحسبن الذین یبخلون بما آتاهم الله من فضله...</span> در دو آیه قبل مساله املا (میدان دادن به کفار) را خاطر نشان کرد و از آنجایی که حالت افراد بخیل که مال خود را در راه خدا انفاق نمی‌کنند، شبیه به حالت کفار بود، چون بخیل هم مانند کفار به جمع مال افتخار می‌کند، لذا کلام در آنان را عطف کرد به کلامی که در دو آیه قبل در مورد کفار داشت و خاطر نشان ساخت که این بخل هم مثل آن املا، درد بی درمان بخیل است. </p> <p>و اگر از <em>مال</em> تعبیر کرد به‌ <span class="aya" rel="3_180" data-words="6-10">بما آتاهم الله من فضله</span><span class="footnote" rel="1" title="آنچه خدا از فضل خود به آنان داده">*</span> برای این بود که به وجهی اشاره کرده باشد به ملامت و مذمت بخیلان،  (و فهمانده باشد که این طایفه آن قدر فرومایه‌اند که مال را با اینکه صاحبش خدا است در راه خود خدا انفاق نمی‌کنند)، و اینکه دنبالش فرمود:  سیطوقون... ، خواست تا شر بودن بخل را تعلیل کند، و ظاهرا جمله: <span class="aya" rel="3_180" data-words="24-27">و لله میراث السماوات...</span> حال باشد از کلمه‌ <span class="aya" rel="3_180" data-words="22-23">یوم القیامة</span>، و همچنین جمله: <span class="aya" rel="3_180" data-words="30-34">و الله بما تعملون خبیر</span>. </p> <p>البته احتمال بعیدی هم دارد که جمله‌ <span class="aya" rel="3_180" data-words="24-27">و لله میراث السماوات...</span> حال باشد از فاعل در جمله: یبخلون... ، و جمله: <span class="aya" rel="3_180" data-words="30-34">و الله بما تعملون خبیر</span> نیز حال از آن باشد، و یا جمله‌ای از نو بوده باشد، که در این صورت معنا چنین می‌شود: بخل می‌ورزند در حالی که میراث آسمانها و زمین از آن خدا است و در حالی که خدا بدانچه شما می‌کنید با خبر است. </p> <h3>بحث روایتی‌ <span class="title" rel="3_178 3_176 3_177 3_179 3_180"> (آیا مرگ برای کافر خیر است؟) </span> </h3> <p> در تفسیر عیاشی از امام باقر ع روایت آورده که شخصی از آن جناب در باره   <code class="page" rel="4,126"/> کافر پرسید که آیا مرگ برای او خیر است یا حیات؟ فرمود: مرگ هم برای مؤمن خیر است و هم برای کافر، برای اینکه خدای تعالی می‌فرماید: <span class="aya" rel="3_198" data-words="18-22">ما عند الله خیر للأبرار</span> -آنچه نزد خدا است برای نیکان خیر است . و نیز می‌فرماید: <span class="aya" rel="3_178" data-words="2-9">لا یحسبن الذین کفروا أنما نملی لهم خیر...</span>، که به حکم آیه اول هر چه خدا برای ابرار مقدر کند خوب است (چه مرگ و چه حیات) و به حکم آیه دوم زندگی دنیا به سود کافر نیست، و قهرا مرگ برایش بهتر است<span class="footnote" rel="1" title="تفسیر عیاشی ج ۱ ص ۲۰۶ ح ۱۵۵">*</span>. </p> <p>مؤلف قدس سره: لیکن استدلالی که در این روایت آمده با مذاق ائمه اهل بیت علیهم السلام آن طور که باید سازگار نیست، زیرا در مذاق آن حضرات ابرار طایفه خاصی از مؤمنین‌اند و از نظر آنان همه مؤمنین ابرار نیستند، مگر اینکه بگوئیم منظور امام باقر ع از کلمه  <em>ابرار</em> همه مؤمنین است، بدان جهت که هر مؤمنی سهمی از بر را دارا است، و این معنا در الدر المنثور از ابن مسعود نیز روایت شده است<span class="footnote" rel="2" title="الدر المنثور ج ۲ ص ۱۰۴">*</span>. </p> 
