<h3 class="ayas">سوره القصص آیه‌های ۲۲ تا ۲۸</h3><code class="section" rel="28_22-28"/><h3>ترجمه آیات</h3> <p> <span class="trans" rel="28_22">و چون موسی متوجه جانب مدین شد گفت امیدوارم که پروردگارم مرا به راه مستقیم و راست هدایت کند.  «۲۲» </span><span class="trans" rel="28_23">و چون به آب مدین رسید مردمی را دید که از چاه آب می‌کشند و در طرف دیگر دور از مردم دو نفر<code class="page" rel="16,32"/> زن را دید که گوسفندان را از اینکه مخلوط با سایر گوسفندان شوند جلوگیری می‌کردند، موسی پرسید چرا ایستاده‌اید؟ گفتند: ما آب نمی‌کشیم تا آنکه چوپانها گوسفندان خود را ببرند، و پدر ما پیری سالخورده است.  «۲۳» </span><span class="trans" rel="28_24">موسی گوسفندان ایشان را آب داده سپس به طرف سایه بازگشت و گفت: پروردگارا من به آنچه از خیر بر من نازل کنی محتاجم.  «۲۴» </span><span class="trans" rel="28_25">چیزی نگذشت که یکی از آن دو زن که با حالت شرمگین راه می‌رفت به سوی موسی آمد و گفت پدرم تو را می‌خواند تا پاداش آب دادنت را بدهد، همین که موسی نزد پیر مرد آمد و داستان خود را به او گفت، پیر مرد گفت: دیگر مترس که از مردم ستمگر نجات یافتی.  «۲۵» </span><span class="trans" rel="28_26">یکی از آن دو زن به پدر خود گفت چه خوب است او را اجیر کنی که بهترین اجیر آن کس است که هم نیرومند باشد و هم امین.  «۲۶» </span><span class="trans" rel="28_27">پیر مرد به موسی گفت می‌خواهم یکی از این دو دخترم را به همسریت درآورم در برابر اینکه هشت سال اجیرم شوی، البته اگر ده سال کار کنی خودت کرده‌ای و آن دو سال جزو قرارداد ما نیست، و من نمی‌خواهم بر تو سخت بگیرم و به زودی مرا خواهی یافت ان شاء اللَّه از صالحان.  «۲۷» </span><span class="trans" rel="28_28">موسی گفت این قرارداد بین تو و خودم را قبول دارم، هر یک از دو مدت هشت سال و ده سال را که خواستم انجام می‌دهم و تو حق اعتراض نداشته باشی و خدا بر آنچه می‌گوییم وکیل است.  «۲۸» </span></p>           <h3>بیان آیات‌ <span class="title" rel="28_22 28_23 28_24 28_25 28_26 28_27 28_28">بیان آیات مربوط به فصل سوم داستان موسی: بیرون شدن از مصر به سوی مدین و ملاقات با شعیب (علیه السلام) و ازدواج با دختر او </span> </h3> <p> این آیات فصل سوم از داستان موسی (ع) است، در این داستان بیرون شدنش از مصر به طرف مدین را آورده که بعد از کشتن قبطی از ترس فرعون رهسپار آنجا شد، و در آنجا با دختر پیر مردی کهن سال ازدواج کرد، و در قرآن کریم نام آن پیر مرد نیامده، لیکن در روایات امامان اهل بیت (ع) و پاره‌ای از روایات اهل سنت آمده که او شعیب، پیغمبر مدین بوده. </p> <p> <span class="aya" rel="28_22" data-words="1-12">و لما توجه تلقاء مدین قال عسی ربی أن یهدینی سواء السبیل</span> <span class="phrase">در مجمع البیان آمده که کلمه <em rel="fa_28_22_4-4" data-sentence="28:311">تلقاء</em> به معنای برابر و مقابل هر چیز است، و نیز گفته می‌شود: فلانی این کار را از تلقاء خود کرد، یعنی از قبل خود و به داعی نفس خود کرد، و کلمه‌ <span class="aya" rel="28_22" data-words="11-12">سواء السبیل</span> به معنای وسط راه، و یا راه وسط است<span class="footnote" rel="1" title="مجمع البیان، ج ۷، ص ۲۴۶">*</span>.</span> </p> <p>   <code class="page" rel="16,33"/> و کلمه <em>مدین</em> -به طوری که در کتاب مراصد الاطلاع آمده-نام شهری بوده که شعیب در آنجا می‌زیسته، و این شهری بوده در کنار دریای <em>قلزم</em> روبروی <em>تبوک</em> که از تبوک تا آنجا شش منزل مسافت بوده، و از تبوک بزرگتر، چاهی هم که گوسفندان شعیب از آن آب داده می‌شد در همانجا بوده<span class="footnote" rel="1" title="مراصد الاطلاع (المرصد) ص ۳۶۲">*</span> و بعضی<span class="footnote" rel="2" title="مجمع البیان، ج ۷، ص ۲۴۷">*</span> دیگر گفته‌اند: این شهر در هشت منزلی مصر بوده، و از قلمرو حکومت فرعون خارج بوده، و به همین جهت موسی (ع) متوجه آنجا شده است . </p> <p>و معنای آیه این است که: وقتی موسی (ع) بعد از بیرون شدن از مصر متوجه مدین شد، گفت: از پروردگارم امیدوارم که مرا به راه وسط هدایت کند، و دچار انحراف از آن و میل به غیر آن، نگشته و گمراه نشوم. </p> <p>از سیاق-به طوری که ملاحظه می‌فرمایید-برمی‌آید که آن جناب قصد مدین را داشته، ولی راه را بلد نبوده، از پروردگارش امید داشته که او را به راه مدین هدایت کند. </p> <p><code class="aya" rel="28_23"/> <span class="aya" rel="28_23" data-words="1-11">و لما ورد ماء مدین وجد علیه أمة من الناس یسقون...</span> <span class="phrase">کلمه <em rel="fa_28_23_17-17" data-sentence="5:377">تذودان</em> تثنیه <em rel="fa_28_23_17-17" data-sentence="70:357">تذود</em> است و آن مضارع است از ماده <em>ذود</em> ، که به معنای حبس و منع است، و مراد از آن، این است که: آن دو زن گوسفندان خود را از اینکه به طرف آب بروند، و یا از اینکه با گوسفندان مردم مخلوط شوند، جلوگیری می‌کردند، هم چنان که مراد از کلمه <em rel="fa_28_23_11-11" data-sentence="359:111">یسقون</em> آب دادن به گوسفندان و چهارپایان است و کلمه <em rel="fa_28_23_26-26" data-sentence="462:54">رعاء</em> به معنای چوپان است، که کارش چرانیدن گوسفندان می‌باشد.</span> </p> <p>و معنای آیه این است که: وقتی موسی به آب <em>مدین</em> رسید، در آنجا جماعتی از مردم را دید که داشتند گوسفندان خود را آب می‌دادند، و در نزدیکی آنها دو نفر زن را دید که گوسفندان خود را از اینکه به طرف آب بروند، جلوگیری می‌کردند، موسی از راه استفسار و از اینکه چرا نمی‌گذارند گوسفندان به طرف آب بیایند و از اینکه چرا مردی همپای گوسفندان نیست، پرسش کرد، و گفت: <span class="aya" rel="28_23" data-words="19-20">ما خطبکما</span>؟ چه می‌کنید؟ گفتند: ما گوسفندان خود را آب نمی‌دهیم تا آنکه چوپانها از آب دادن گوسفندان خود فارغ شوند، یعنی ما عادتمان این طور است، و پدرمان پیر مردی سالخورده است، او نمی‌تواند خودش متصدی آب دادن به گوسفندان باشد، و لذا ما این کار را می‌کنیم. </p> <h3> <span class="title" rel="28_22 28_23 28_24 28_25 28_26 28_27 28_28">موسی (علیه السلام) در اعمال خود مراقبت شدید داشته و فقط رضای خدا را در نظر داشته است</span> </h3> <p> <code class="aya" rel="28_24"/> <span class="aya" rel="28_24" data-words="1-15">فسقی لهما ثم تولی إلی الظل فقال رب إنی لما أنزلت إلی من خیر فقیر</span> موسی (ع) از گفتار آن دو دختر فهمید که واپس شدن آن دو از آب دادن گوسفندان، هم به خاطر نوعی تعفف و تحجب آن دو است و هم به خاطر ستم مردم به آن دو لذا پیش رفت و برای آنان آب کشید، و گوسفندان ایشان را سیراب کرد. </p> <p> <span class="aya" rel="28_24" data-words="3-15">ثم تولی إلی الظل فقال رب إنی لما أنزلت إلی من خیر فقیر</span> -یعنی پس از آب دادن گوسفندان برگشت به طرف سایه، تا استراحت کند، چون حرارت هوا بسیار زیاد بود، آن گاه گفت: پروردگارا من به آنچه از خیر به سویم نازل کرده‌ای محتاجم و بیشتر مفسرین این دعا را حمل بر درخواست طعام کرده‌اند، تا سد جوعش شود، بنا بر این بهتر آن است که بگوییم مراد از <em>ما</em> در جمله‌ <span class="aya" rel="28_24" data-words="10-12">لما أنزلت إلی</span>. نیروی بدنی است، که بتواند با آن اعمال صالح و کارهایی که موجب رضای خداست انجام دهد، مانند دفاع از اسرائیلی، و فرار از فرعون به قصد مدین، و آب دادن به گوسفندان شعیب، و <em>لام</em> بر سر کلمه <em>ما</em> به معنای  <em>الی</em> است. </p> <p>و این اظهار فقر و احتیاج به نیرویی که خدا آن را به وی نازل کرده و به افاضه خودش به وی داده، کنایه است از اظهار فقر به طعامی که آن نیروی نازله و آن موهبت را باقی نگهدارد. </p> <p>از این بیان روشن می‌شود که موسی (ع) در اعمال خود مراقبت شدیدی داشته، که هیچ عملی انجام نمی‌داده، و حتی اراده‌اش را هم نمی‌کرده، مگر برای رضای پروردگارش، و به منظور جهاد در راه او، حتی اعمال طبیعی‌اش را هم به این منظور انجام می‌داده، غذا را به این منظور می‌خورده که برای جهاد، و تحصیل رضای خدا نیرو داشته باشد. </p> <p>و این نکته از سراپای داستان او به چشم می‌خورد، چون بعد از زدن قبطی بلافاصله از اینکه نیرویش صرف یاری مظلوم و کشتن ظالمی شده، به عنوان شکرگزاری فرموده: <span class="aya" rel="28_17" data-words="2-9">رب بما أنعمت علی فلن أکون ظهیرا للمجرمین</span> و نیز وقتی که از مصر بیرون آمد از در انزجار از ستم و ستمکار گفت: <span class="aya" rel="28_21" data-words="6-10">رب نجنی من القوم الظالمین</span> و نیز وقتی که به راه افتاد از شدت علاقه به راه حق، و ترس از انحراف از آن راه، اظهار امیدواری کرد که: <span class="aya" rel="28_22" data-words="7-12">عسی ربی أن یهدینی سواء السبیل</span> و باز وقتی که گوسفندان شعیب را آب داد، و به طرف سایه رفت از در مسرت از اینکه نیرویی که خدا به او داده، صرف در راه رضای خدا شده، و دریغ از اینکه این نیرو را از کف بدهد، و نخوردن غذا آن را سست کند، گفت: <span class="aya" rel="28_24" data-words="8-15">رب إنی لما أنزلت إلی من خیر فقیر</span>، و نیز وقتی که خود را اجیر شعیب (ع) کرد و دختر او را به عقد درآورد، <code class="page" rel="16,35"/> گفت: <span class="aya" rel="28_28" data-words="12-17">و الله علی ما نقول وکیل</span> خدا بر آنچه در این قرارداد می‌گوییم وکیل است . </p> <p>و اینکه بعضی از مفسرین <em>لام</em> در کلمه <em>لما</em> را لام تعلیل گرفته‌اند، و نیز اینکه بعضی گفته‌اند: مراد از کلمه <em>خیر</em> خیر دینی، یعنی نجات از ستمکاران است، بعید است و سیاق، آن را افاده نمی‌کند. <code class="aya" rel="28_25"/> <span class="aya" rel="28_25" data-words="1-5">فجاءته إحداهما تمشی علی استحیاء...</span> <span class="phrase">ضمیر در احدیهما-یکی از آن دو <em>به کلمه</em> امرأتین برمی‌گردد، و اگر کلمه  <em rel="fa_28_25_5-5" data-sentence="77:381">استحیاء</em> را نکره، بدون الف و لام-آورد، برای رساندن عظمت آن حالت است، و مراد از اینکه راه رفتنش بر <em rel="fa_28_25_5-5" data-sentence="225:275">استحیاء</em> بوده، این است که: عفت و نجابت از طرز راه رفتنش پیدا بود، و حرف <em>ما</em> در جمله‌ <span class="aya" rel="28_25" data-words="10-14">لیجزیک أجر ما سقیت لنا</span> مصدریه است، و به جمله چنین معنا می‌دهد که: پدر ما تو را می‌خواند تا به تو جزای آب دادنت به گوسفندان ما را بدهد.</span> </p> <p>جمله‌ <span class="aya" rel="28_25" data-words="15-23">فلما جاءه و قص علیه القصص قال لا تخف...</span>، اشاره دارد به اینکه شعیب در برخورد با موسی (ع) نخست احوال او را پرسیده، و سپس موسی (ع) داستان خود را بدو گفت، و شعیب به او تسکین نفس داد به این که از شر آنان نجات یافته، چون فرعونیان بر مدین تسلطی نداشتند. </p> <p>در این جا استجابت خداوند از آن سه دعایی را که قبلا موسی (ع) کرده بود، کامل شده، چون یکی از درخواستهایش این بود که خدا او را از مصر و از شر مردم ستمگر نجاتش دهد، که شعیب در این آیه به وی مژده داد که نجات یافتی، دوم از درخواستهایش این بود که امیدوار بود خدا به‌ <span class="aya" rel="28_22" data-words="11-12">سواء السبیل</span> راهنمایی‌اش کند، که این خود به منزله دعایی بود، و وارد <em>مدین</em> شد درخواست سومش رزق بود، که در اینجا شعیب او را دعوت کرد که مزد آب کشیدنش را به او بدهد، و علاوه بر این خداوند رزق ده سال او را تامین کرد، و همسری به او داد، که مایه سکونت و آرامش خاطرش باشد. </p> <p><code class="aya" rel="28_26"/> <span class="aya" rel="28_26" data-words="1-11">قالت إحداهما یا أبت استأجره إن خیر من استأجرت القوی الأمین</span> اینکه <em>استیجار</em> را بدون قید ذکر فرموده، این معنا را می‌فهماند که مراد این بوده که موسی (ع) اجیر او شود، در همه حوائج او، و خلاصه قائم مقام خود شعیب باشد، در همه کارهایش، هر چند که به اقتضای مقام تنها مساله چراندن گوسفندان به نظر بیاید. </p> <p>جمله‌ <span class="aya" rel="28_26" data-words="6-9">إن خیر من استأجرت...</span> در مقام تعلیل برای جمله <em>استاجره</em> است، و این از باب به کار بردن سبب در جای مسبب است، و تقدیر آیه چنین است: یا ابت استاجره لانه قوی امین، و خیر من استاجرت هو القوی الامین-ای پدر او را اجیر کن که مردی نیرومند و<code class="page" rel="16,36"/> امین است، و معلوم است که بهترین اجیر آن کسی است که قوی و امین باشد . </p> <p>و از اینکه دختر شعیب موسی (ع) را قوی و امین معرفی کرد، فهمیده می‌شود که آن دختر از نحوه عمل موسی (ع) در آب دادن گوسفندان طرز کاری دیده که فهمیده او مردی نیرومند است، و همچنین از عفتی که آن جناب در گفتگوی با آن دو دختر از خود نشان داد، و از اینکه غیرتش تحریک شد، و گوسفندان آنان را آب داد، و نیز از طرز به راه افتادن او تا خانه پدرش شعیب چیزهایی دیده که به عفت و امانت او پی برده است. </p> <p>از اینجا معلوم می‌شود که: گوینده جمله‌ <span class="aya" rel="28_26" data-words="3-5">یا أبت استأجره...</span> همان دختری بوده که به دستور پدرش رفت و موسی (ع) را به خانه دعوت کرد، هم چنان که روایات امامان اهل بیت (ع) و نیز نظریه جمعی از مفسرین همین را می‌گوید. </p> <p><code class="aya" rel="28_27"/> <span class="aya" rel="28_27" data-words="1-13">قال إنی أرید أن أنکحک إحدی ابنتی هاتین علی أن تأجرنی ثمانی حجج...</span> در این آیه شعیب (ع) پیشنهادی به موسی (ع) می‌کند، و آن اینکه خود را برای هشت و یا ده سال اجیر او کند، در مقابل او هم یکی از دو دختر خود را به همسری به عقد وی درآورد، البته این قرارداد عقد قطعی نبوده، به شهادت اینکه شعیب  (ع) معین نکرده که کدام یک از آن دو همسر وی باشند. </p> <p>و <span class="phrase">از جمله <span class="aya" rel="28_27" data-words="6-8">إحدی ابنتی هاتین</span> -یکی از این دو دخترم برمی‌آید که دختران در آن هنگام حاضر بوده‌اند، و معنای جمله‌ <span class="aya" rel="28_27" data-words="9-13">علی أن تأجرنی ثمانی حجج</span> این است که: می‌خواهم یکی از این دو دخترم را به نکاحت درآورم، در مقابل اینکه تو هم خودت را اجیر کنی برای من در مدت هشت سال، و کلمه <em rel="fa_28_27_13-13" data-sentence="369:129">حجج</em> جمع حجة است، که مراد از آن یک سال است، و اینکه سال را حجه خواند به این عنایت است که در هر سال یک بار حج بیت الحرام انجام می‌شود.</span> </p> <p>و از همین جا روشن می‌گردد که مساله حج خانه خدا جزو شریعت ابراهیم  (ع) بوده، و در نزد مردم آن دوره نیز معمول بوده است. </p> <p> <span class="aya" rel="28_27" data-words="14-18">فإن أتممت عشرا فمن عندک</span> -یعنی اگر این هشت سال را به اختیار خودت به ده سال رساندی، کاری است که خودت زاید بر قرارداد کرده‌ای، بدون اینکه ملزم بدان باشی. </p> <p> <span class="aya" rel="28_27" data-words="19-24">و ما أرید أن أشق علیک</span> -شعیب (ع) در این جمله خبر می‌دهد از نحوه کاری که از او می‌خواهد، و می‌فرماید که من مخدومی صالح هستم، و نمی‌خواهم تو در خدمتگزاری من خود را به زحمت و مشقت اندازی. <code class="page" rel="16,37"/> <span class="aya" rel="28_27" data-words="25-30">ستجدنی إن شاء الله من الصالحین</span> -یعنی من از صالحین هستم، و ان شاء اللَّه تو هم این معنا را در من خواهی یافت، پس استثناء (ان شاء اللَّه) مربوط به صلاحیت او فی نفسه نیست، بلکه متعلق است به دریافت موسی. </p> <p><code class="aya" rel="28_28"/> <span class="aya" rel="28_28" data-words="1-17">قال ذلک بینی و بینک أیما الأجلین قضیت فلا عدوان علی و الله علی ما نقول وکیل</span> ضمیر در <em>قال</em> به موسی (ع) برمی‌گردد، موسی در پاسخ شعیب  (ع) گفت: <span class="aya" rel="28_28" data-words="2-5">ذلک بینی و بینک</span> یعنی این قرارداد که گفتی و شرطها که کردی، و این معاهده که پیشنهاد نمودی ثابت باشد بین من و تو، نه من مخالفت آن کنم، و نه تو. <span class="aya" rel="28_28" data-words="6-11">أیما الأجلین قضیت فلا عدوان علی</span> این جمله بیان آن دو مدتی است که در کلام شعیب آمده و معین نشده بود، بلکه به طور مردد گفت: اگر ده سال تمامش کنی خودت کرده‌ای، و معنای جمله مورد بحث این است که: من خود اختیار دارم که هر یک از این دو مدت را بخواهم برگزینم، خلاصه این اختیار واگذار به من است، اگر تنها هشت سال خدمت کردم، تو حق نداری مرا به بیشتر از آن ملزم کنی، و اگر ده سال را برگزیدم باز هم نمی‌توانی مرا از آن دو سال اضافی منع کنی. </p> <p> <span class="aya" rel="28_28" data-words="12-17">و الله علی ما نقول وکیل</span> -خدا را در آنچه بین خود شرط و پیمان بستند، وکیل می‌گیرد، که به طور ضمنی او را گواه هم گرفته، تا در صورت تخلف و اختلاف حکم و داوری بین آن دو با او باشد، و به همین جهت نگفت خدا شاهد باشد، بلکه گفت وکیل باشد، برای اینکه شهادت و داوری همیشه با خدا هست، احتیاج به شاهد گرفتن کسی ندارد، و اما وکیل شدنش وقتی است که کسی او را وکیل خود بگیرد مانند یعقوب که وقتی می‌خواست از فرزندانش میثاق بگیرد که یوسف را به او برگردانند-بنا به حکایت قرآن کریم در آیه‌ <span class="aya" rel="12_66" data-words="16-19">فلما آتوه موثقهم قال</span> -گفت: <span class="aya" rel="12_66" data-words="20-24">الله علی ما نقول وکیل</span> -خداوند بر آنچه می‌گویم وکیل است<span class="footnote" rel="1" title="سوره یوسف، آیه ۶۶">*</span> </p><h3>بحث روایتی‌ <span class="title" rel="28_24 28_27 28_22 28_23 28_25 28_26 28_28">روایاتی در ذیل آیات راجع به داستان ورود موسی (علیه السلام) به مدین و ملاقات با شعیب (علیه السلام) و...  <p/></span> </h3> <p> در کتاب کمال الدین<span class="footnote" rel="2" title="کمال الدین و تمام النعمة، ص ۱۵۰">*</span> به سندی که وی به سدیر صیرفی دارد، از او از امام صادق     <code class="page" rel="16,38"/> (ع) روایت کرده که در حدیثی طولانی فرمود: مردی از اقصای شهر دوان دوان آمد، و گفت: ای موسی درباریان در مشورتند که تو را به قتل برسانند، پس بی درنگ بیرون شو، که من از خیرخواهان توام، پس موسی ترسناک و اندیشناک از مصر بیرون شد، و بدون اینکه مرکبی و حیوانی و خادمی با خود بردارد، پستی‌ها و بلندیهای زمین را پشت سر گذاشت، تا به سرزمین مدین رسید، در آنجا به درختی رسید، و دید که در زیر آن، چاهی است، و مردمی پیرامون چاه هستند، و آب می‌کشند، و دو دختر ضعیف هم دید که با خود رمه‌ای گوسفند دارند، پرسید شما چرا ایستاده‌اید؟ گفتند، پدر ما پیری سالخورده است و ما دو دختر ناتوانیم، نمی‌توانیم با این مردان بر سر نوبت در بیفتیم، منتظریم تا آنان از آب کشیدن فارغ شوند، ما مشغول شویم. موسی دلش به حال آن دو دختر بسوخت، پس دلو را از آنان گرفت و به آن دو گفت گوسفندانتان را نزدیک بیاورید، پس همه آنها را سیراب کرد، دختران همان صبح زود که آمده بودند، برگشتند، در حالی که هنوز مردان برنگشته بودند. </p> <p>موسی سپس به زیر درخت رفت، و در آنجا نشست، و گفت: پروردگارا من بدانچه که به من از خیر نازل کرده‌ای محتاجم. و روایت کرده که: این را وقتی گفت که حتی به نیم دانه خرما هم محتاج بود، از سوی دیگر وقتی دختران نزد پدر برگشتند از آن دو پرسید امروز چطور به این زودی برگشتید؟ گفتند بر سر چاه مردی صالح دیدیم، که دلش به حال ما سوخت، و برایمان آب کشید، پدر به یکی از دختران خود گفت، برو آن مرد را نزد من آور، یکی از آن دو دختر با حالت شرم و حیا نزد آن جناب آمد، گفت پدرم تو را می‌خواند تا مزد آب کشیدن تو را به تو بدهد. </p> <p>روایت کرده که: موسی به دختر گفت راه را به من نشان بده، خودت از پشت سرم بیا، برای اینکه ما دودمان یعقوب به پشت زنان نگاه نمی‌کنیم، پس وقتی نزد شعیب آمد و ماجرای خود را بدو گفت شعیب گفت مترس که از شر مردم ستمکار نجات یافتی. </p> <p>آن گاه گفت: من می‌خواهم یکی از این دو دختر را به عقد تو درآورم، به شرط اینکه تو هم هشت سال، خودت را اجیر من کنی، اگر این مدت را به ده سال رساندی اختیار با خود تو است پس روایت فرموده که: موسی همان ده سال را خدمت کرد، چون انبیاء همواره طرف فضل و تمامیت را اختیار می‌کنند. </p> <p>مؤلف: در این معنا روایتی نیز در تفسیر قمی آمده<span class="footnote" rel="1" title="تفسیر قمی، ج ۲، ص ۱۳۹">*</span>. </p> <p>   <code class="page" rel="16,39"/> و در کافی از علی بن ابراهیم از پدرش از ابن ابی عمیر از شخصی که نامش را برد، از امام صادق (ع) روایت کرده که در ذیل حکایت کلام موسی که گفت: <span class="aya" rel="28_24" data-words="8-15">رب إنی لما أنزلت إلی من خیر فقیر</span> فرمود: منظورش طعام بوده<span class="footnote" rel="1" title="فروع کافی، ج ۶، ص ۲۸۷">*</span>. </p> <p>مؤلف: عیاشی هم نظیر آن را از حفص از آن جناب روایت کرده، و عبارت روایت او چنین است: طعام مقصودش بوده<span class="footnote" rel="2" title="عیاشی، ج ۲، ص ۳۳۰">*</span>. و نیز از لیث از امام باقر (ع) نظیر آن را آورده و در نهج البلاغه هم مثل آن را فرموده، یعنی فرمود: به خدا قسم درخواست چیزی جز نانی که آن را بخورد نکرد<span class="footnote" rel="3" title="نهج البلاغه صبحی الصالح، ص ۲۲۶">*</span>. </p> <p>و در الدر المنثور است که: ابن مردویه از انس بن مالک روایت کرده که گفت: رسول خدا (ص) فرمود: وقتی موسی برای آن دو دختر آب کشید و سپس به طرف سایه رفت، و گفت: <span class="aya" rel="28_24" data-words="8-15">رب إنی لما أنزلت إلی من خیر فقیر</span> آن روز موسی به یک مشت خرما محتاج بود<span class="footnote" rel="4" title="الدر المنثور، ج ۵، ص ۱۲۵">*</span>. </p> <p>و در تفسیر قمی می‌گوید: یکی از دو دختر شعیب (ع) به پدر گفت: ای پدر او را اجیر خود کن، چون بهترین اجیر آن کسی است که قوی و امین باشد، شعیب در پاسخ گفت: به من گفتی که قوتش را از آب کشیدنش فهمیدی، که به تنهایی آن همه دلو از چاه کشید، اما امانتش را از کجا به دست آوردی در پاسخ گفت: از اینجا که به من گفت: تو پشت سر من بیا، و مرا راهنمایی کن، چون من از دودمانی هستم که به پشت زنان نظر نمی‌کنند، من از اینجا فهمیدم او مردی امین است، چون همین نظر نینداختن بدنبال زنان، خود از امانتداری است<span class="footnote" rel="5" title="تفسیر قمی، ج ۲، ص ۱۳۸">*</span>. </p> <p>مؤلف: نظیر این را صاحب مجمع البیان از علی (ع) روایت کرده<span class="footnote" rel="6" title="مجمع البیان، ج ۷، ص ۲۴۸">*</span>. </p> <p>و نیز در مجمع البیان است که: حسن بن سعید، از صفوان، از ابی عبد اللَّه امام صادق  (ع) روایت کرده، که در پاسخ شخصی که پرسید: کدام یک از آن دو دختر بود که آمد و به موسی (ع) گفت: پدرم تو را می‌خواند؟ فرمود: همان دختر که بعدا با او             <code class="page" rel="16,40"/> ازدواج کرد، یکی دیگر پرسید. کدام یک از دو مدت را خدمت کرد؟ در پاسخ فرمود: مدت بیشتر را، یعنی مدت ده سال را، شخص دیگر پرسید: آیا قبل از ده سال با او عروسی کرد، یا بعد از آن؟ فرمود: قبل از آن شخص دیگر پرسید: مگر می‌شود کسی با زنی ازدواج کند و شرط کند که مدت دو ماه مثلا برای پدرش خدمت کند، و آن گاه قبل از تمام شدن دو ماه با دختر عروسی کند؟ فرمود: موسی می‌دانست که شرط را به اتمام می‌رساند، شخص دیگر پرسید: از کجا می‌دانست؟ فرمود: می‌دانست زنده می‌ماند تا شرط شعیب را وفا کند<span class="footnote" rel="1" title="مجمع البیان، ج ۷، ص ۲۵۰">*</span>. </p> <p>مؤلف: مساله اینکه موسی ده سال خدمت را به اتمام رسانید، در الدر المنثور به چند طریق از رسول خدا (ص) نیز روایت شده<span class="footnote" rel="2" title="الدر المنثور، ج ۵، ص ۱۲۷">*</span>. </p> <p>و در تفسیر عیاشی می‌گوید: حلبی گفته: شخصی از امام صادق (ع) پرسید: آیا قبل از بعثت رسول خدا (ص) خانه کعبه زیارت می‌شد؟ فرمود: آری، و تصدیق این معنا در قرآن است، که از شعیب (ع) حکایت می‌کند که به موسی (ع) در داستان ازدواجش شرط کرد هشت حج، او را خدمت کند، و فرموده: <span class="aya" rel="28_27" data-words="9-13">علی أن تأجرنی ثمانی حجج</span> و نفرمود: علی ان تاجرنی ثمانی سنین<span class="footnote" rel="3" title="تفسیر عیاشی، ج ۱ ص ۶۰ ح ۹۹ ط الاسلامیه">*</span>. </p> 
