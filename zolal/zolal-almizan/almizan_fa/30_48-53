<h3 class="ayas">سوره الروم آیه‌های ۴۸ تا ۵۳</h3><code class="section" rel="30_48-53"/><h3>ترجمه آیات</h3> <p> <span class="trans" rel="30_48">خدا آن کسی است که بادها را می‌فرستد تا ابرها را برانگیزد، و هر طور بخواهد آن را در آسمان بگستراند، و آن را قطعه‌هایی روی هم و متراکم کرده، قطره‌های باران را می‌بینی که از لابلای آن ابر بیرون می‌شود، و چون آن را به هر کس از بندگان خود برساند شادمانی کنند.  «۴۸» </span><span class="trans" rel="30_49">و اگر چه پیش از آنکه باران به ایشان نازل شود نومید بودند.  «۴۹» </span><span class="trans" rel="30_50">پس نشانه‌های رحمت خدا را ببین، که چگونه زمین را از پس موات شدنش زنده می‌کند، این همان خدا است که زنده کننده مردگان است، و همو به همه چیز توانا است.  «۵۰» </span><span class="trans" rel="30_51">سوگند می‌خورم، که اگر باد سردی بفرستیم که زراعتهایشان را زرد کند همین که آن را زرد ببینند، <code class="page" rel="16,302"/> یک باره به نعمت‌های خدا کفر می‌ورزند.  «۵۱» </span><span class="trans" rel="30_52">پس تو غم اینان مخور، که هر دم بر یک مزاجند چون اینها مردگانند، که وقتی رو می‌گردانند، تو نمی‌توانی بشنوانی.  «۵۲» </span><span class="trans" rel="30_53">و نیز تو نمی‌توانی کوران گمراه را از گمراهی به هدایت بکشانی، و به جز کسانی را که به آیات ما ایمان دارند، و تسلیم ما هستند نمی‌شنوانی.  «۵۳» </span></p>         <h3>بیان آیات‌ <span class="title" rel="30_48 30_49 30_50 30_51 30_52 30_53">استدلال بر توحید و معاد با یاد آوری انزال باران و دیگر افعال خدای تعالی </span> </h3> <p> این آیات سومین فصل از سوره است، که گفتیم از راه افعال خدای تعالی، بر اصول عقاید استدلال می‌کند، و یا به عبارتی دیگر اسامی افعال خدا را می‌شمارد، و غرض عمده از آن، احتجاج بر مساله معاد است. </p> <p>و از آن جا که عمده انکار و لجاجت مشرکین متوجه به معاد است، و انکار آن مایه لغویت احکام و شرایع است، و در نتیجه مساله توحید هم لغو می‌شود، لذا دنبال احتجاج بر مساله معاد، رسول گرامی‌اش را از تاثیر دعوتش در آنان مایوس نموده، و دستور می‌دهد تنها به دعوت کسانی بپردازد که در نفسشان استعداد ایمان و صلاحیت اسلام و تسلیم شدن در برابر حق باشد. </p> <p> <span class="aya" rel="30_48" data-words="1-11">الله الذی یرسل الریاح فتثیر سحابا فیبسطه فی السماء کیف یشاء</span>... <span class="aya" rel="30_48" data-words="27-29">إذا هم یستبشرون</span> کلمه <em>اثاره</em> به معنای تحریک و هم به معنای پاشاندن است. و <span class="phrase">کلمه <em rel="fa_30_48_6-6" data-sentence="5:18">سحاب</em> به معنای ابر است.</span> و <span class="phrase"><em rel="fa_30_48_9-9" data-sentence="0:19">سماء</em> جهت بالا را گویند.</span> <span class="phrase">پس هر چه بالای سر آدمی قرار دارد، و سایه بر سرش بیفکند <em rel="fa_30_48_9-9" data-sentence="55:5">سماء</em> است.</span> <span class="phrase">کلمه <em rel="fa_30_48_14-14" data-sentence="5:62">کسف</em> -به کسره کاف و فتحه سین-جمع <em rel="fa_30_48_14-14" data-sentence="88:20">کسفة</em>  به معنای قطعه است.</span> و <span class="phrase">کلمه <em rel="fa_30_48_16-16" data-sentence="5:30">ودق</em> به معنای مقداری از باران است.</span> و <span class="phrase">کلمه <em rel="fa_30_48_19-19" data-sentence="5:39">خلال</em> جمع  <em>خلة</em> ، به معنای شکاف است.</span> </p> <p>و معنای آیه این است که: خدا آن کسی است که بادها را می‌فرستد، و بادها ابرها را به حرکت در آورده، و منتشر می‌کند، و ابرها در جهت جو بالای سر شما گسترده گشته، هر جور که خدای سبحان بخواهد بسط می‌یابد، و خدا آنها را قطعه قطعه روی هم سوار، و درهم فشرده می‌کند، سپس می‌بینی که مقداری باران از شکاف ابرها بیرون می‌آید، و چون به مردمی که خدا می‌خواهد، برسد، آن مردم خوشحال می‌شوند، و به یکدیگر بشارت می‌دهند، چون ماده<code class="page" rel="16,303"/> حیاتشان و حیات حیوانات و گیاهان به ایشان رسیده. </p> <p><code class="aya" rel="30_49"/> <span class="aya" rel="30_49" data-words="1-11">و إن کانوا من قبل أن ینزل علیهم من قبله لمبلسین</span> <span class="phrase">کلمه <em rel="fa_30_49_11-11" data-sentence="5:63">مبلسین</em> از مصدر <em>ابلاس</em> است، و ابلاس به معنای یاس و نومیدی است.</span> و <span class="phrase">ضمیر در <em rel="fa_30_49_7-7" data-sentence="8:33">ینزل</em> به کلمه <em rel="fa_30_48_16-16" data-sentence="70:12">ودق</em> بر می‌گردد.</span> همچنین ضمیر در کلمه <em>من قبله</em> ، -به طوری که گفته‌اند<span class="footnote" rel="1" title="مجمع البیان، ج ۸، ص ۳۰۹">*</span> -و بنا بر این کلمه <em>من قبله</em> تاکید جمله‌ <span class="aya" rel="30_49" data-words="4-8">من قبل أن ینزل علیهم</span> خواهد بود، و فائده این تاکید-باز به طوری که گفته‌اند<span class="footnote" rel="2" title="روح المعانی، ج ۲۱، ص ۵۳">*</span> -فهماندن سرعت دگرگونی دلها از یاس به خوشحالی است، چون جمله‌ <span class="aya" rel="30_49" data-words="4-8">من قبل أن ینزل علیهم</span> بیش از این نمی‌رسانید، که خشکی زدگان قبل از اینکه باران آید نومید بودند، و احتمال دارد که نومیدی آنان مدت زیادی قبل از آمدن باران بوده و کلمه <em>من قبله</em> احتمال فاصله زیاد را دفع نموده، می‌رساند در همان یک لحظه قبل نومید بودند. </p> <p>و در کشاف گفته که جمله <em>من قبله</em> از باب تکرار، و به منظور تاکید است، مانند تکرار در آیه‌ <span class="aya" rel="59_17" data-words="1-7">فکان عاقبتهما أنهما فی النار خالدین فیها</span> و معنای تاکید در دلالت، و معنای تاکید در قبلیت، این است که دلالت کند بر اینکه عهد مردم به باران طولانی شده بود، چون مدتها بود باران ندیده بودند، در نتیجه نومیدیشان از باران در دلهایشان محکم و جایگیر شده بود، و بدین جهت وقتی باران را دیدند خوشحالی آن مدت کوتاه به اندازه غم و اندوه آن مدت طولانی بود<span class="footnote" rel="3" title="تفسیر الکشاف، ج ۳، ص ۴۸۵">*</span>. </p> <p>و چه بسا گفته<span class="footnote" rel="4" title="مجمع البیان، ج ۸، ص ۳۰۹">*</span> شده که ضمیر در جمله <em>من قبله</em> به ارسال ریاح بر می‌گردد، و معنای آیه این است که: هر چند قبل از فرستادن باران بر آنان و بلکه قبل از برخاستن باد مایوس و نومید بودند . </p> <p><code class="aya" rel="30_50"/> <span class="aya" rel="30_50" data-words="1-20">فانظر إلی آثار رحمت الله، کیف یحی الأرض بعد موتها إن ذلک لمحی الموتی و هو علی کل شیء قدیر</span> <span class="phrase">کلمه <em rel="fa_30_50_3-3" data-sentence="5:286">آثار</em> جمع اثر است، و اثر به معنای باقی مانده‌ای از چیزی است که بعد از رفتنش بماند، و به هر بیننده بفهماند که قبلا چنین چیزی در اینجا بوده، مانند اثر پا، و اثر ساختمان، لیکن به عنوان استعاره در هر چیزی که متفرع بر چیز دیگری شود، استعمال         <code class="page" rel="16,304"/> می‌شود.</span> </p> <p>و مراد از رحمت خدا بارانی است که از ابرها فرو می‌ریزد، ابرهایی که به وسیله بادها گسترش یافته، و آثار آن عبارت است از هر چیزی که بر آمدن باران مترتب شود، چون گیاه و درخت و میوه، که در عین اینکه آثار بارانند آثار حیات یافتن زمین بعد از مردنش نیز هستند. </p> <p>و لذا در آیه شریفه فرمود: نظر کن به آثار رحمت خدا، که چگونه زمین را بعد از مردنش زنده می‌کند که در این عبارت باران را رحمت خدا، و کیفیت زنده کردن زمین بعد از مردنش را آثار آن خوانده، پس زنده شدن زمین بعد از مردنش‌از آثار رحمت خدا است، و نباتات و اشجار و میوه‌ها از آثار زنده شدن زمین است، با اینکه خود آنها نیز از آثار رحمت هستند، و تدبیر، تدبیری است الهی، که از خلقت باد و ابر و باران حاصل می‌شود. </p> <p>و <span class="phrase">در جمله‌ <span class="aya" rel="30_50" data-words="11-14">إن ذلک لمحی الموتی</span> کلمه <em rel="fa_30_50_12-12" data-sentence="89:273">ذلک</em> اشاره است به خدای تعالی، که دارای رحمتی است که از آثار آن احیای زمین بعد از مردنش می‌باشد، و اگر برای اشاره به خدای تعالی کلمه: <em rel="fa_30_50_12-12" data-sentence="274:132">ذلک</em> را که مخصوص اشاره به دور است به کار برده، به منظور تعظیم بوده، و مراد از <em>موتی-مردگان</em> انسان و یا انسان و سایر جانداران است.</span> </p> <h3> <span class="title" rel="30_48 30_49 30_50 30_51 30_52 30_53">خدایی که زمین موات را (با فرستادن باران) زنده می‌کند مردگان را نیز زنده خواهد کرد</span> </h3> <p> و مراد از جمله مذکور فهماندن این معنا است که زنده کردن مردگان مثل زنده کردن زمین موات است، چون در هر دو مرگ هست، که عبارت از این است که آثار حیات از چیزی سلب شود، و نیز حیات عبارت از این است که چیزی بعد از ساقط شدن آثار حیات از او دوباره اثر حیات به خود بگیرد، و زمین در فصل بهار دارای اثر حیات می‌شود، پس در فصل بهار خداوند زمین مرده را زنده کرده، و حیات انسان و حیوان نیز مثل حیات زمین است، و چیزی غیر از آن نیست. </p> <p>خوب، وقتی می‌بینیم که خدای تعالی می‌تواند از بین چند چیز مثل هم، یکی را بعد از مردن زنده کند، دیگر چرا نگوییم که می‌تواند آن چند چیز دیگر را نیز بعد از مردن زنده کند؟ با اینکه بنا به قاعده معروف: حکم الامثال فیما یجوز و ما لا یجوز واحد-حکم چند چیز مثل هم در یکی که محقق شده با آنکه محقق نشده یکی است . وقتی می‌بینیم زمین و نبات مرده را زنده کرده، بی درنگ باید قبول کنیم که حیوان و انسان را هم می‌تواند زنده کند. </p> <p>و جمله‌ <span class="aya" rel="30_50" data-words="15-20">و هو علی کل شیء قدیر</span> اثبات احیای مذکور است، به بیانی دیگر می‌فرماید: چرا خدا نتواند مردگان را زنده کند؟ با اینکه قدرت او عمومی، و غیر محدود، و غیر متناهی است، و وقتی قدرت غیر متناهی شد شامل احیای بعد از موت نیز می‌شود، و گر نه لازم است قدرت مقید شود و حال آنکه ما آن را مطلق فرض کردیم. <code class="page" rel="16,305"/><code class="aya" rel="30_51"/> <span class="aya" rel="30_51" data-words="1-10">و لئن أرسلنا ریحا فرأوه مصفرا لظلوا من بعده یکفرون</span> <span class="phrase">ضمیر در <em rel="fa_30_51_5-5" data-sentence="8:384">فرأوه</em> به نبات بر می‌گردد، البته لفظ نبات در سابق نیامده بود، بلکه معنای آن از سیاق استفاده می‌شود، پس ضمیر به نبات مستفاد از معنا بر می‌گردد، و جمله  <em>لظلوا</em> جواب سوگند، و قائم مقام جزای شرط <em rel="fa_30_51_2-2" data-sentence="256:179">لئن</em> است، و معنایش این است که سوگند می‌خورم که اگر باد سردی بفرستیم که زراعتهایشان و درختهایشان را زرد کند، و ببینند که روییدنیهایشان زرد شده، بلا درنگ به نعمت‌های خدا کفران می‌ورزند.</span> </p> <p>پس در آیه شریفه مشرکین را سرزنش می‌کند به اینکه به سرعت دلهایشان زیر و رو می‌شود، هنگام نعمت یک جور، و هنگام نقمت جور دیگر، به محضی که آثار نعمت نزدیک می‌شود، بی درنگ خوشحال می‌شوند، و چون بعضی از نعمتها را از ایشان بگیرد بدون هیچ درنگی نعمت‌های مسلم و روشن را منکر می‌شوند. </p> <p><span class="phrase">بعضی<span class="footnote" rel="1" title="مجمع البیان، ج ۸، ص ۳۱۰">*</span> گفته‌اند ضمیر در <em rel="fa_30_51_5-5" data-sentence="93:71">فرأوه</em> به کلمه سحاب بر می‌گردد، چون سحاب (ابر) وقتی زرد رنگ شد دیگر نمی‌بارد.</span> بعضی<span class="footnote" rel="2" title="روح المعانی، ج ۲۱، ص ۵۴">*</span> دیگر گفته‌اند: به کلمه <em>ریح</em> بر می‌گردد، چون کلمه مذکور هم مرجع ضمیر مؤنث می‌شود و هم مذکر لیکن هر دو قول بعید است. </p> <p><code class="aya" rel="30_52"/><code class="aya" rel="30_53"/> <span class="aya" rel="30_52" data-words="1-4">فإنک لا تسمع الموتی</span>... <span class="aya" rel="30_53" data-words="14-15">فهم مسلمون</span> این جمله علت مطلبی را که از سیاق سابق فهمیده می‌شد بیان می‌کند، گویا فرموده: این قدر مشغول این گونه افراد سست عنصر مشو، و غم بی ایمانیشان را مخور، که چرا یک دم خوشحال و یک دم مایوسند، و به آیات ما ایمان نمی‌آورند، و در آنها تعقل نمی‌کنند، چون اینان مردگانی کر و کورند، و تو نمی‌توانی چیزی به ایشان بشنوانی، و هدایتشان کنی، تو، تنها کسانی را می‌شنوانی و هدایت می‌کنی که به آیات ما ایمان داشته باشند، یعنی در این جهت‌ها تعقل کنند، و تصدیق نمایند، پس تنها این گونه افراد مسلمند. و چون تفسیر این دو آیه در سوره نمل گذشت دیگر تکرار نمی‌کنیم. </p> 
