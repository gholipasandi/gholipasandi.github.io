<h3 class="ayas">سوره آل‌عمران آیه‌های ۸۶ تا ۹۱</h3><code class="section" rel="3_86-91"/><h3>ترجمه آیات</h3> <p> <span class="trans" rel="3_86">چگونه خدای تعالی قومی را که بعد از ایمان آوردن و شهادت دادنشان به اینکه رسول حق است و بعد از دیدن معجزات و آیات روشن، کافر شدند. هدایت می‌کند؟. نه، خدای تعالی مردم ستمگر را هدایت نمی‌کند.  «۸۶» </span><span class="trans" rel="3_87">اینان جز ایشان این است که لعنت خدا و ملائکه و همه مردم شامل حالشان گردد.  «۸۷» </span><span class="trans" rel="3_88">و جاودانه در این دوری از رحمت خدا بمانند و عذاب از آنها تخفیف نپذیرد و مهلت هم داده نشوند.  «۸۸» </span><span class="trans" rel="3_89">مگر کسانی که بعد از ارتکاب چنین کفری توبه نموده و ما فات را جبران و اصلاح کنند که خدای<code class="page" rel="3,525"/> تعالی آفریدگار رحیم است.  «۸۹» </span><span class="trans" rel="3_90">محققا کسانی که بعد از ایمان آوردن، کافر شدند و سپس کفر مجدد خود را بیش از کفر نخستین کنند، توبه‌شان قبول نمی‌شود و اینان همانا گمراهانند.  «۹۰» </span><span class="trans" rel="3_91">محققا کسانی که کافر شدند و با حال کفر از دنیا رفتند، از احدی از آنان رشوه قبول نمی‌شود، هر چند فرضا به فراخنای زمین طلا داشته باشند و آن را به عوض کفر خود بدهند و ایشان عذابی دردناک دارند و از انواع یاوران هیچ نوعش را ندارند «۹۱» </span></p>           <h3>بیان آیات</h3> <p> این آیات را می‌توان مرتبط به آیات قبل دانست، که سخنی از اهل کتاب داشت هر چند که ممکن هم هست آنها را مستقل و جدای از ما قبل بدانیم، و این روشن است. </p> <p> <span class="aya" rel="3_86" data-words="1-7">کیف یهدی الله قوما کفروا بعد إیمانهم...</span> </p><h3> <span class="title" rel="3_86 3_87 3_88 3_89 3_90 3_91">هدایت یافتن کافرانی که کفرشان ناشی از عناد و دشمنی با حق است، محال می‌باشد</span> </h3> <p> این استفهام انکاری است و منظور این است که هدایت شدن قومی که بعد از ایمان کافر شدند را بعید جلوه دهد. و مراد از این بعید شمردن محال بودن است. هم چنان که در آخر آیه فرموده: <span class="aya" rel="3_86" data-words="16-21">و الله لا یهدی القوم الظالمین</span> -و خدا مردم ستمگر را هدایت نمی‌کند. و ما در نظیر این جمله‌ها گفتیم که وصف مشعر به علیت است. در نتیجه معنای آیه این می‌شود که: خدای تعالی این قوم را با اینکه چنین حالتی و چنین وضعی در آنها هست هدایت نمی‌کند. و این منافات ندارد با اینکه اگر با توبه این حالت خود را کنار بگذارند، هدایتشان می‌کند. و اما اینکه فرمود: <span class="aya" rel="3_86" data-words="8-12">و شهدوا أن الرسول حق</span>. </p> <p>اگر مراد اهل کتاب باشند شهادتشان عبارت خواهد بود از مشاهده آیات نبوتی که قبلا از رسول اسلام در کتب خود داشتند و مطابقت آنها با آنچه که از رسول اسلام ص می‌بینند، هم چنان که جمله: <span class="aya" rel="3_86" data-words="13-15">و جاءهم البینات</span> نیز این معنا را افاده می‌کند و اگر مراد از ایشان، اهل رده از مسلمین باشد، شهادتشان عبارت خواهد بود از اینکه به حسب ظاهر اقرار کردند، به رسالت رسول خدا ص. البته نه اقراری که اساس آن جهالت و حمیت و امثال آن باشد، بلکه اقراری که مستند است به ظهور و روشنی امر، هم چنان که باز جمله: <em>و جاءهم البینات</em> آن را افاده می‌کند. </p> <p>به هر حال، انضمام جمله: و شهدوا... به اول کلام، می‌رساند که مراد از کفر همانا کفر بعد از روشن شدن حق و تمامیت حجت است. در نتیجه کفری است ناشی از عناد، و دشمنی با حق، و لجبازی با اهل حق، که همه اینها بغی به غیر است و ظلمی است که<code class="page" rel="3,526"/> صاحبش به سوی نجات و رستگاری، راه نمی‌یابد. </p> <p>و بهمین جهت بعضی در تفسیر جمله: و شهدوا... گفته‌اند: که این جمله عطف است بر کلمه <em>ایمانهم</em> چون هر چند این کلمه اسم است و به فعل عطف نمی‌شود، لیکن اسمی است به معنای فعل و معنایش این است که: <em>ایمان آوردند</em> منتها <em>بعد ان آمنوا</em> ، در نتیجه تقدیر آیه چنین می‌شود: کفروا بعد ان آمنوا و شهدوا... البته ممکن هم هست و او را حالیه بگیریم، و بگوئیم حرف <em>قد</em> ی در تقدیر جمله مذکور است و تقدیر کلام کفروا بعد ان آمنوا و قد شهدوا... <em>است یعنی</em> کفر ورزیدند، بعد از آنکه ایمان آورده بودند، در حالی که شهادت هم داده بودند.  <code class="aya" rel="3_87"/><code class="aya" rel="3_88"/> <span class="aya" rel="3_87-88" data-words="1-21">أولئک جزاؤهم أن علیهم لعنة الله و الملائکة و الناس أجمعین (87)، خالدین فیها لا یخفف عنهم العذاب و لا هم ینظرون</span> در سابق در تفسیر آیه: <span class="aya" rel="2_159" data-words="17-22">أولئک یلعنهم الله و یلعنهم اللاعنون</span><span class="footnote" rel="1" title="سوره بقره، آیه ۱۵۹&quot;">*</span> گفتیم که معنای برگشت همه لعنتها بر آنان چیست. </p> <p><code class="aya" rel="3_89"/> <span class="aya" rel="3_89" data-words="1-8">إلا الذین تابوا من بعد ذلک و أصلحوا</span> یعنی: مگر کسانی که بعد از این سوابق توبه کنند، و به اصلاح و صلاح درآیند و مراد از این قید این است که توبه‌شان صرف ادعا نباشد، بلکه توبه‌ای باشد که ما فات و گذشته را جبران نماید، و لکه کفر را از دامن دلشان بشوید و باطنشان را پاک سازد. و این همان توبه نصوح است نه اینکه مراد از آن، اعمال صالحه باشد، چون هر چند که به صلاح درآمدن، خود بخود اعمال را هم صالح می‌کند.  (زیرا دل صالح و قلب پاک جز به اعمال صالح فرمان نمی‌دهد.) و لیکن خود عمل صالح نمی‌تواند مقوم و مایه ثبات توبه باشد و حتی رکنی از ارکان آنهم نیست. و آیه هم بر چنین معنایی دلالت ندارد. و در جمله: <span class="aya" rel="3_89" data-words="9-12">فإن الله غفور رحیم</span> علت در جای معلول قرار گرفته، و تقدیر کلام: فیغفر اللَّه له و یرحمه، فان اللَّه غفور رحیم <em>است یعنی: </em> خدای تعالی او را می‌آمرزد و رحم می‌کند، برای اینکه خدای تعالی آمرزنده و رحیم است.  <code class="aya" rel="3_90"/><code class="aya" rel="3_91"/> <span class="aya" rel="3_90-91" data-words="1-29">إن الذین کفروا بعد إیمانهم ثم ازدادوا کفرا لن تقبل توبتهم و أولئک هم الضالون (90)، إن الذین کفروا و ماتوا و هم کفار فلن یقبل من أحدهم ملء الأرض</span>   <code class="page" rel="3,527"/> <span class="aya" rel="3_91" data-words="15-28">ذهبا و لو افتدی به أولئک لهم عذاب ألیم و ما لهم من ناصرین</span> </p><h3> <span class="title" rel="3_91 3_90 3_86 3_87 3_88 3_89">توبه کافرانی که بعد از ایمان کفر ورزیده و بر کفر خود افزودند قبول نمی‌شود</span> </h3> <p> این دو آیه مضمون آیه: <span class="aya" rel="3_86" data-words="1-5">کیف یهدی الله قوما کفروا...</span> را تعلیل می‌کند، از قبیل تعلیل کردن از راه تطبیق کلی و عام بر جزئی و فرد خاص است.  (مثل اینکه بگوئیم: فلان شخص را احترام کن، برای اینکه دانشمند است.) و معنای آیه این است که: آن کسی که بعد از روشن شدن حق و تمام شدن حجت، بر آن کفر می‌ورزد، و توبه نمی‌کند توبه‌ای که او را اصلاح کند، چنین کسی از دو حال بیرون نیست: یا کافری است که کفر می‌ورزد و کفر خود را فزونی داده و طغیان می‌کند، که معلوم است صلاح راه و رخنه‌ای به دل او ندارد. و در نتیجه خدا هم او را هدایت ننموده و توبه‌اش را قبول نمی‌کند، برای اینکه توبه و برگشت او توبه حقیقی نیست. بلکه او غرق در ضلالت است و امیدی نیست که بار دیگر هدایت شود. و یا کافری است که بدون اینکه توبه کرده باشد، در حال کفر و عناد می‌میرد و معلوم است که چنین کسی که در همه عمر دنیائیش توبه نکرده، خدای تعالی در آخرت هم هدایتش نمی‌کند. یعنی داخل بهشتش نمی‌سازد، چون او به سوی پروردگار خود برنگشت و چیزی هم که جا پر کن خلا توبه باشد وجود ندارد، نه شفاعت و نه یاری یاوران. </p> <p>و از اینجا روشن می‌شود که جمله‌ <span class="aya" rel="3_90" data-words="12-15">و أولئک هم الضالون</span> به دلیل اینکه مشتمل بر چند خصوصیت است، ضلالت نامبردگان را آن چنان تاکید کرده که بکلی امیدی به هدایتشان نباشد. </p> <p>خصوصیت اول اینکه: جمله را اسمیه آورد. دوم اینکه: با کلمه: <em>اولئک</em> که مخصوص اشاره به دور است، فهماند، نامبردگان از اینکه مورد گفتگو قرار گیرند بسیار بدورند. </p> <p>سوم اینکه: ضمیر فصل <em>هم</em> را در آن بکار برد. <span class="phrase">چهارم اینکه: بر سر خبر (کلمه <em rel="fa_3_90_15-15" data-sentence="29:17">الضالون</em>) الف و لام آورد.</span> </p> <p>و نیز روشن می‌شود که مراد از جمله‌ <span class="aya" rel="3_91" data-words="24-28">و ما لهم من ناصرین</span> این است که، بفهماند اینگونه اشخاص، از شفاعت شفیعان که یاوران روز قیامتند بهره‌مند نمی‌شوند، این معنا از فحوای جمله استفاده می‌شود. چون اگر فرموده بود: <em>و ما لهم ناصر</em> ایشان یاور ندارند. </p> <p>نمی‌توانستیم استفاده کنیم که در روز قیامت یاور هست، ولی اینان یاور ندارند. لیکن فرمود:  ایشان از یاوران، هیچ یاوری ندارند و آوردن صیغه جمع می‌فهماند که یاری و یارانی در قیامت هستند، ولی اینان یاور ندارند. نظیر این معنا در استدلال بر اینکه روز قیامت فی الجمله شفاعتی هست، در جمله: <span class="aya" rel="26_100" data-words="1-4">فما لنا من شافعین...</span><span class="footnote" rel="1" title="سوره شعراء، آیه ۱۰۰&quot;">*</span>، در مبحث شفاعت گذشت، بدانجا   <code class="page" rel="3,528"/> مراجعه فرمائید. </p> <p>البته آیه دوم، علاوه بر نفی یاور (که گفتیم همان شفیع است) فداء را هم نفی کرده برای اینکه هم ناصر و هم فداء جنبه عوض و بدل را دارد، و بدل همیشه در برابر چیزی قرار می‌گیرد که از آدمی فوت شده باشد، و منظور در این آیه این است که در دنیا چیزی را از دست داده‌اند که جا پرکنی ندارد و آن توبه است که هیچ چیز جبرانش نمی‌کند. </p> <p>از اینجا روشن می‌شود که جمله: <span class="aya" rel="3_91" data-words="4-8">و ماتوا و هم کفار</span> در معنای این است که فرموده باشد: و ماتوا فاتتهم التوبة  بنا بر این حصری که از آیه استفاده می‌شود با آیه زیر نقض نمی‌شود که فرمود: <span class="aya" rel="4_18" data-words="1-27">و لیست التوبة للذین یعملون السیئات حتی إذا حضر أحدهم الموت قال إنی تبت الآن و لا الذین یموتون و هم کفار أولئک أعتدنا لهم عذابا ألیما.</span><span class="footnote" rel="1" title="سوره نساء، آیه ۱۸&quot;">*</span> یعنی: توبه برای کسانی که گناه می‌کنند، و می‌کنند تا مرگشان برسد، آن وقت می‌گویند: حالا دیگر توبه کردیم هیچ اثری ندارد. و نیز برای کسانی که کافر می‌میرند، فائده‌ای نمی‌بخشد، آنان کسانی هستند که ما برایشان عذابی الیم آماده کردیم. </p> <p>چون منظور از حضور مرگ پدیدار شدن آثار آمدن آخرت و رفتن دنیا است اینجا است که دیگر توبه‌ای نیست. در نتیجه مردن در حال کفر، با توبه در حال حضور موت یکسان است،  (و حصر مستفاد از آیه مورد بحث، با آیه سوره نساء نقض نمی‌شود.) و <span class="phrase">کلمه <em rel="fa_3_91_13-13" data-sentence="5:130">مل‌ء</em> در جمله: <span class="aya" rel="3_91" data-words="13-15">ملء الأرض ذهبا</span> به معنای پری ظرف است از چیزی که در آن ریخته باشند.</span> پس در این جمله کره زمین ظرفی فرض شده که مالامال از طلا باشد، پس این جمله از قبیل استعاره تخییلیه، و استعاره به کنایه است.  (اما تخییلیه است برای اینکه چنین ظرفی پر از طلا در عالم نیست و وجودش در عالم تنها خیال است. و اما استعاره به کنایه است برای اینکه به فرض هم که چنین ظرفی یافت شود، دردی را دوا نمی‌کند، زیرا طلا در این عالم ارزش دارد و در عالم قیامت که عالم ملکوت است، برای مادیات ارزشی نیست.) </p><h3>بحث روایتی‌ <span class="title" rel="3_86 3_89 3_90 3_91 3_87 3_88"> (روایاتی راجع به شان نزول آیات گذشته) </span> </h3> <p> در مجمع البیان در ذیل آیه: <span class="aya" rel="3_86" data-words="1-4">کیف یهدی الله قوما...</span> می‌گوید بعضی گفته‌اند:   <code class="page" rel="3,529"/> این آیات در باره مردی از انصار بنام حارث بن سوید بن صامت نازل شده که مجدر بن زیاد البلوی را با نیرنگ کشت و به مکه فرار کرد، از اسلام برگشته و به مردم مکه (که مکه در آن زمان کانون کفر بود) ملحق گردید. سپس از کرده خود پشیمان شده به قبیله مدنی خود پیام فرستاد، از رسول خدا ص بپرسند، آیا توبه‌اش پذیرفته می‌شود یا نه؟ در پاسخ فرستاده وی این آیه نازل گردید: <span class="aya" rel="3_89" data-words="1-3">... إلا الذین تابوا...</span> در نتیجه مردی از بستگانش به مکه آمد تا او را به سوی رسول خدا ص بیاورد. حارث به وی گفت: من می‌دانم که تو صادقی، و می‌دانم که رسول خدا ص از تو صادق‌تر و خدای تعالی از همه صادق‌تر است و به این معنا ایمان دارم. آن گاه به مدینه برگشت و توبه کرد و اسلامش نیکو گردید.<span class="footnote" rel="1" title="نقل از مجاهد و سدی، مجمع البیان ج ۲ ص ۴۷۱ ط تهران">*</span> و از امام صادق ع نیز همین معنا روایت شده است. </p> <p>و در الدر المنثور است که ابن اسحاق و ابن منذر از ابن عباس روایت کرده که گفت: حارث بن سوید در روز جنگ احد مجدر بن زیاد و قیس بن زید یکی از بنی ضبیعه را کشت و به مشرکین قریش پیوست و مدتی در مکه ماند، آن گاه برادرش جلاس را نزد رسول خدا ص فرستاد، تا از آن جناب برایش درخواست قبولی توبه بخواهد. و در نتیجه او بتواند نزد خاندان و قومش برگردد. و خدای تعالی در باره‌اش این آیه را نازل فرمود: <span class="aya" rel="3_86" data-words="1-4">کیف یهدی الله قوما...</span> تا آخر داستان.<span class="footnote" rel="2" title="در المنثور ج ۲ ص ۴۹ ط بیروت">*</span> مؤلف: این داستان به طریق دیگر نیز نقل شده و در مضمون آن روایات اختلاف است. </p> <p>از جمله روایتی که الدر المنثور آن را از عکرمه نقل کرده این است که: این آیه در باره ابی عامر راهب، و حارث بن سوید بن صامت، و حوح بن اسلت و چند نفر دیگر که مجموعا دوازده نفر بودند از اسلام برگشته و به مشرکین قریش ملحق شده بودند نازل شد، این دوازده نفر به خانواده‌های خود نوشتند که: آیا توبه ما پذیرفته می‌شود یا نه ؟ ایشان هم از رسول خدا ص پرسیدند و آیه شریفه: <span class="aya" rel="3_89" data-words="1-6">إلا الذین تابوا من بعد ذلک...</span> نازل شد.<span class="footnote" rel="3" title="در المنثور ج ۲ ص ۴۹ ط بیروت">*</span> و از آن جمله روایات، روایتی است که در مجمع البیان در تفسیر آیه: <span class="aya" rel="3_90" data-words="1-7">إن الذین کفروا بعد إیمانهم ثم ازدادوا...</span> نقل شده و در آن آمده است که: این آیه در باره یازده نفر از رفقای حارث بن سوید نازل شده یعنی بعد از آنکه حارث برگشت، آنان گفتند ما در مکه بر حالت       <code class="page" rel="3,530"/> کفر می‌مانیم، هر زمان که خواستیم برمی‌گردیم، هر چه بر سر حارث آمد، بر سر ما نیز بیاید. </p> <p>بعد از آنکه‌ رسول خدا ص مکه را فتح کرد، از این عده چند نفر توبه کردند، و چند نفر دیگر به حال کفر مردند، و آیه: <span class="aya" rel="3_91" data-words="1-8">إن الذین کفروا و ماتوا و هم کفار...</span> نازل گردید. صاحب مجمع البیان این روایت را به بعضی از راویان عامه نسبت داده و بعضی گفته‌اند: این آیه در باره اهل کتاب نازل شده است. بعضی دیگر گفته‌اند: جمله‌ <span class="aya" rel="3_90" data-words="1-8">إن الذین کفروا بعد إیمانهم ثم ازدادوا کفرا...</span> در باره خصوص یهود نازل شده، که اول ایمان آورده و سپس به عیسی کفر ورزیدند و در آخر کفر خود را زیادتر نموده، به رسول اللَّه ص نیز کفر ورزیدند، بعضی دیگر مطالبی دیگر گفته‌اند.<span class="footnote" rel="1" title="مجمع البیان ج ۲ ص ۴۷۲ ط تهران">*</span> از دقت در این اقوال و روایات، این معنا به دست می‌آید که تمامیش نظریه‌های اجتهادی از سوی مفسرین سلف می‌باشد بطوری که بعضی از خود آنان به این مطلب اقرار کرده‌اند. </p> <p>و اما روایتی که از امام صادق (ع) نقل شده مرسل است یعنی سندش ذکر نشده و بهمین جهت ضعیف است. علاوه بر این که ممکن است اسباب نزول یک یا چند آیه، داستانهای متعددی باشد و خدا داناتر است. </p> 
