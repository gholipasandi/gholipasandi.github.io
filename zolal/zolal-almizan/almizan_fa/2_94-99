<h3 class="ayas">سوره البقرة آیه‌های ۹۴ تا ۹۹</h3><code class="section" rel="2_94-99"/><h3>ترجمه آیات</h3> <p> <span class="trans" rel="2_94">بگو اگر خانه آخرت نزد خدا در حالی که از هر ناملایمی خالص باشد، خاص برای شما است و نه سایر مردم و شما در این دعوی خود، راست می‌گوئید پس تمنای مرگ کنید تا زودتر بان خانه برسید.  «۹۴» </span><span class="trans" rel="2_95">در حالی که هرگز چنین تمنایی نخواهند کرد برای آن جرمها که مرتکب شدند و خدا هم از ظلم ظالمان بی خبر<code class="page" rel="1,342"/> نیست.  «۹۵» </span><span class="trans" rel="2_96">تو ایشان را قطعا خواهی یافت که حریص‌ترین مردمند بر زندگی، حتی حریص‌تر از مشرکین که اصلا ایمانی بقیامت ندارند هر یک از ایشان را که وارسی کنی خواهی دید که دوست دارد هزار سال زندگی کند غافل از اینکه زندگی هزار ساله او را از عذاب دور نمیکند و خدا به آنچه میکنند بینا است.  «۹۶» </span><span class="trans" rel="2_97">بگو آن کس که دشمن جبرئیل است باید بداند که وی قرآن را باذن خدا بر قلب تو نازل کرده نه از پیش خود قرآنی که مصدق کتب آسمانی قبل و نیز هدایت و بشارت برای مؤمنین است.  «۹۷» </span><span class="trans" rel="2_98">کسی که دشمن خدا و ملائکه و رسولان او و جبرئیل و میکائیل است باید بداند که خدا هم دشمن کافران است.  «۹۸» </span><span class="trans" rel="2_99">با اینکه آیاتی که ما بر تو نازل کرده‌ایم همه روشن است و کسی بدان کفر نمی‌ورزد مگر فاسقان «۹۹» </span></p>           <h3>بیان‌ <span class="title" rel="2_94 2_95 2_96 2_97 2_98 2_99">ادامه محاجه با یهود و اثبات دروغگویی آنان و ترسشان از مرگ</span> </h3> <p> <span class="aya" rel="2_94" data-words="1-4">قل إن کانت لکم</span> الخ، از آنجا که قول یهود:  <span class="aya" rel="2_80" data-words="3-8">لن تمسنا النار، إلا أیاما معدودة</span>، جز چند روزی آتش با ما تماس نمی‌گیرد و نیز در پاسخ اینکه <span class="aya" rel="2_91" data-words="5-8">آمنوا بما أنزل الله</span> : ایمان بیاورید به آنچه خدا نازل کرده گفته بودند:  <span class="aya" rel="2_91" data-words="10-13">نؤمن بما أنزل علینا</span>، به آنچه بر خود ما نازل شده ایمان می‌آوریم و این دو جمله بالتزام دلالت میکرد بر اینکه یهودیان مدعی نجات در آخرتند، و دیگران را اهل نجات و سعادت نمیدانند، و نجات و سعادت خود را هم مشوب به هلاکت و شقاوت نمیدانند، چون بخیال خود جز ایامی چند معذب نمیشوند، و آن ایام هم عبارتست از آن چند صباحی که گوساله پرستیدند. </p> <p>لذا خدای تعالی با خطابی با ایشان مقابله کرد، که دروغگویی آنان را در دعویشان ظاهر سازد، خطابی که خود یهود بدون هیچ تردیدی آن را قبول دارد و آن این است که برسول گرامیش دستور میدهد بایشان بگوید: <span class="aya" rel="2_94" data-words="1-6">قل إن کانت لکم الدار الآخرة</span> یعنی اگر خانه آخرت از آن شما است، و مراد از خانه آخرت سعادت در آخرت است برای اینکه وقتی کسی مالک خانه‌ای شد، به هر نحو که خوشش آید و دوست بدارد در آن تصرف می‌کند، و به بهترین وجه دلخواه و سعادت‌مندانه‌ترین وجه وارد آن میشود،  عند اللَّه، یعنی مستقر در نزد خدا و یا بگو بحکم خدا یا باذن او در حقیقت این جمله نظیر جمله:  <span class="aya" rel="3_19" data-words="1-5">إن الدین عند الله الإسلام</span> دین نزد خدا اسلام است<span class="footnote" rel="1" title="سوره آل عمران ۱۹">*</span> میباشد. </p> <p> خالصة یعنی اگر خانه آخرت در نزد خدا خالص از آن شما است، و مراد از خالص این است که مشوب بچیزی که مکروه شما باشد نیست، خلاصه عذاب و ذلتی مخلوط با آن نیست، چون   <code class="page" rel="1,343"/> شما معتقدید که در آن عالم عذاب نمیشوید مگر چند روزی. </p> <p> <span class="aya" rel="2_94" data-words="10-12">من دون الناس</span>، بر خلاف مردم، چون شما تمامی ادیان به جز دین خود را باطل می‌دانید <span class="aya" rel="2_94" data-words="13-17">فتمنوا الموت إن کنتم صادقین</span>، پس آرزوی مرگ و رفتن بدان سرای را بکنید، اگر راست می‌گویید، و این خطاب نظیر خطاب <span class="aya" rel="62_6" data-words="1-18">قل یا أیها الذین هادوا إن زعمتم أنکم أولیاء لله من دون الناس فتمنوا الموت إن کنتم صادقین</span> بگو ای کسانی که یهودی‌گری را شعار خود کرده‌اید، اگر میپندارید که تنها شما اولیاء خدائید نه مردم، پس آرزوی مرگ کنید، اگر راست می‌گوئید<span class="footnote" rel="1" title="سوره جمعه آیه ۶">*</span> میباشد. </p> <p>و این مؤاخذه بلازمه امری فطری است، امری که بین الاثر است، یعنی اثرش برای همه روشن است، بطوری که احدی در آن کمترین شک نمیکند و آن این است که انسان و بلکه هر موجود دارای شعور، وقتی که بین راحتی و تعب مختار شود، البته راحتی را اختیار میکند، و اگر میان دو قسم زندگی یکی مکدر و آمیخته با ناراحتی‌ها، و دیگری خالص و صافی، مخیر شود، بدون هیچ تردیدی عیش خالص و گوارا را اختیار می‌کند، و بفرضی هم که بدون اختیار گرفتار زندگی پست و عیش مکدر شده باشد پیوسته آرزوی نجات از آن و رسیدن بعیش طیب و گوارا در سر می‌پروراند، و حتی یک لحظه هم از حسرت بر آن زندگی خالی نیست، نه قلبش، و نه زبانش، بلکه همواره برای رسیدن بان سعی و عمل می‌کند. </p> <p>این امر فطری است، حال ببینیم یهود در دعوی خود که زندگی قرین به سعادت آخرت را خاص خود میداند، راست می‌گوید یا دروغ، امتحانش مجانی است، و آن این است که اگر راست بگویند، و آن زندگی خاص ایشان باشد، نه سایر مردم، باید بزبان دل و زبان سر، و با ارکان بدن، همواره آرزوی رسیدن به آن را داشته باشند، و حال اینکه می‌بینیم ابدا آرزوی آن را ندارند، چون ریگ در کفش دارند، انبیای خدا را کشته‌اند، بموسی کفر ورزیده‌اند، و پیمانهایی از خدا را نقض کرده‌اند، خدا هم که دانای بستمکاران است. </p> <p><code class="aya" rel="2_95"/> <span class="aya" rel="2_95" data-words="5-7">بما قدمت أیدیهم</span> این جمله کنایه از عمل است، از این جهت که بیشتر اعمال ظاهری انسان، با دست انجام میشود، و انسان بعد از انجام، آن را بهر کس که بدردش بخورد، و یا از او بخواهد، تقدیم میدارد، پس در این جمله دو عنایت است اول اینکه تقدیم را بدستها نسبت داده، نه صاحبان دست، دوم اینکه هر فعلی را عمل دانسته. </p> <p>و سخن کوتاه آنکه: اعمال انسان و مخصوصا آن اعمالی که بطور مستمر انجام میدهد، بهترین دلیل است بر آنچه که در دل پنهان کرده، اعمال زشت و افعال خبیث جز از باطنی خبیث   <code class="page" rel="1,344"/> حکایت نمیکند، باطنی که هرگز میل دیدار خدا و وارد شدن بخانه اولیاء او را ندارد. </p> <p><code class="aya" rel="2_96"/> <span class="aya" rel="2_96" data-words="1-6">و لتجدنهم أحرص الناس علی حیاة</span> این جمله بمنزله دلیلی است که جمله‌ <span class="aya" rel="2_95" data-words="1-4">و لن یتمنوه أبدا</span> الخ، را بیان میکند، و شاهد بر این است که ایشان هرگز تمنای مرگ نمی‌کنند، چون می‌بینیم که از هر مردمی دیگر بزندگی دنیا که یگانه مانع آرزوی آخرت، حرص بر آنست، حریصترند. </p> <p>و اینکه کلمه حیاة را نکره آورد، برای تحقیر دنیا بود، هم چنان که در آیه <span class="aya" rel="29_64" data-words="1-18">و ما هذه الحیاة الدنیا إلا لهو و لعب، و إن الدار الآخرة لهی الحیوان، لو کانوا یعلمون</span>، این زندگی دنیا جز لهوی و لعبی نیست و تنها زندگی آخرت است که حیات محض است، اگر بدانند نیز زندگی دنیا را به لهو و لعب تعبیر کرده.<span class="footnote" rel="1" title="سوره عنکبوت آیه ۶۴">*</span> <span class="aya" rel="2_96" data-words="7-10">و من الذین أشرکوا</span>، از ظاهر سیاق بر می‌آید که این جمله عطف است بر کلمه الناس، و معنایش اینست که یهودیان را می‌یابی، که از همه مردم حتی از مشرکین حریص‌تر بدنیایند. </p> <p> <span class="aya" rel="2_96" data-words="17-24">و ما هو بمزحزحه من العذاب أن یعمر</span>، باز از ظاهر بر می‌آید که کلمه ما در اول این جمله مای نافیه است، و ضمیر هو یا ضمیر شان و قصه است، و جمله أن یعمر مبتداء، و جمله: <span class="aya" rel="2_96" data-words="20-22">بمزحزحه من العذاب</span>، خبر آن باشد، و معنا چنین است که قصه از این قرار است که آرزوی هزار سال عمر، او را از عذاب دور نمیکند و یا راجع است به اینکه قبلا فرمود:  یک یک آنان دوست میدارند هزار سال زندگی کنند، و معنا چنین است که آن، یعنی دوستی هزار سال عمر، او را از عذاب دور نمیکند. </p> <p> و جمله أن یعمر همان ضمیر را بیان می‌کند، و معنای آیه این است که یهودیان هرگز آرزوی مرگ نمی‌کنند، بلکه سوگند میخورم که ایشان را حریص‌ترین مردم بر زندگی ناچیز و پست و جلوگیر و مزاحم از زندگی سعیده آخرت خواهی یافت، بلکه نه تنها حریص‌ترین مردم، که حتی حریص‌تر از مشرکین خواهی یافت، که اصلا معتقد بقیامت و حشر و نشر نیستند، آری یک یک یهود را خواهی یافت که دوست میدارد طولانی‌ترین عمرها را داشته باشد، و حال آنکه طولانی‌ترین عمر، او را از عذاب دور نمیکند، چون عمر هر چه باشد بالآخره روزی بسر میرسد. </p> <p> <span class="aya" rel="2_96" data-words="11-16">یود أحدهم لو یعمر ألف سنة</span>، منظور از هزار سال، طولانی‌ترین عمر است، و کلمه هزار، کنایه از بسیاری است، چون در عرب آخرین مراتب عدد از نظر وضع فردی است، و بیش از آن اسم جداگانه ندارد، بلکه با تکرار هزار هزار و یا ترکیب ده هزار و صد هزار تعبیر میشود. </p> <h3> <span class="title" rel="2_96"> <span class="phrase"><em rel="fa_2_96_27-27" data-sentence="0:22">بصیر</em> یعنی عالم به دیدنی‌ها</span></span> </h3> <p> <span class="aya" rel="2_96" data-words="25-29">و الله بصیر بما یعملون</span>، کلمه بصیر از اسماء حسنای الهی است، و معنایش علم بدیدنیها   <code class="page" rel="1,345"/> است، نه اینکه به معنای بینا و دارای چشم باشد، و در نتیجه بصیر از شعب اسم علیم است. </p> <p><code class="aya" rel="2_97"/> <span class="aya" rel="2_97" data-words="1-9">قل من کان عدوا لجبریل فإنه نزله علی قلبک</span> الخ، سیاق دلالت دارد بر اینکه آیه شریفه در پاسخ از سخنی نازل شده که یهود گفته بودند، و آن این بوده که ایمان نیاوردن خود را بر آنچه بر رسول خدا ص نازل شده تعلیل کرده‌اند به اینکه ما با جبرئیل که برای او وحی می‌آورد دشمنیم، شاهد بر اینکه یهود چنین حرفی زده بودند اینست که خدای سبحان در باره قرآن و جبرئیل با هم در این دو آیه سخن گفته، روایاتی هم که در شان نزول آیه وارد شده، این استفاده ما را تایید میکند. </p> <p>و اما آیات مورد بحث در پاسخ از اینکه گفتند: ما بقرآن ایمان نمی‌آوریم برای اینکه با جبرئیل که قرآن را نازل می‌کند دشمنیم، می‌فرماید اولا: جبرئیل از پیش خود قرآن را نمی‌آورد، بلکه باذن خدا بر قلب تو نازل می‌کند، پس دشمنی یهود با جبرئیل نباید باعث شود که از کلامی که باذن خدا می‌آورد اعراض کنند. </p> <p>و ثانیا قرآن کتابهای بر حق و آسمانی قبل از خودش را تصدیق می‌کند و معنا ندارد که کسی به کتابی ایمان بیاورد، و بکتابی که آن را تصدیق می‌کند ایمان نیاورد. </p> <p>و ثالثا قرآن مایه هدایت کسانی است که بوی ایمان بیاورند. </p> <p>و رابعا قرآن بشارت است، و چگونه ممکن است شخص عاقل از هدایت چشم پوشیده، بشارتهای آن را بخاطر اینکه دشمن آن را آورده، نادیده بگیرد؟ و از بهانه دومشان که گفتند: ما با جبرئیل دشمنیم جواب میدهد به اینکه جبرئیل فرشته‌ای از فرشتگان خداست و جز امتثال دستورات خدای سبحان کاری ندارد، مثل میکائیل و سایر ملائکه، که همگی بندگان مکرم خدایند، و خدا را در آنچه امر کند، نافرمانی نمی‌کنند، و هر دستوری بدهد انجام میدهند. </p> <p>و همچنین رسولان خدا از ناحیه خود، کاره‌ای نیستند، هر چه دارند به وسیله خدا، و از ناحیه او است، خشمشان و دشمنی‌هایشان برای خداست، پس هر کس با خدا و ملائکه او، و پیامبرانش، و جبرئیلش، و میکائیلش، دشمنی کند، خدا دشمن او است، این بود آن دو جوابی که دو آیه مورد بحث بدان اشاره دارد. </p> <p> <span class="aya" rel="2_97" data-words="6-9">فإنه نزله علی قلبک</span> در این آیه التفاتی از تکلم بخطاب کار رفته برای اینکه جمله هر کس دشمن جبرئیل باشد الخ، کلام رسول خدا ص است و جا داشت بفرماید:  جبرئیل آن را باذن خدا بر قلب من نازل کرده، ولی اینطور نفرمود، بلکه فرمود:  بر قلب تو نازل کرده، و این تغییر اسلوب برای این بوده که دلالت کند بر اینکه قرآن همانطور که جبرئیل در نازل کردنش هیچ استقلالی ندارد، و تنها ماموری است مطیع، همچنین در گرفتن آن و رساندنش برسولخدا استقلالی<code class="page" rel="1,346"/> ندارد، بلکه قلب رسول خدا ص خودش ظرف وحی خداست، نه اینکه جبرئیل در آن قلب دخل و تصرفی کرده باشد و خلاصه جبرئیل صرفا مامور رساندن است. </p> <p>این را هم بدان که آیات مورد بحث در اواخرش چند نوع التفات بکار رفته، هر چند که اساس و زمینه کلام خطاب به بنی اسرائیل است، چیزی که هست وقتی خطاب، خطاب ملامت و سرزنش بود، و کلام هم بطول انجامید، مقام اقتضاء می‌کند که گوینده بعنوان اینکه من از سخن با شما خسته شدم، و شما لیاقت آن را ندارید که بیش از این روی سخن خود بشما بکنم لحظه به لحظه روی سخن از آنان برگرداند، و متکلم بلیغ باید باین منظور پشت سر هم التفات بکار ببرد، تا بفهماند من هیچ راضی نیستم با شما سخن بگویم، از بس که بد گوش و پست فطرتید، از سوی دیگر اظهار حق را هم نمیتوانم ترک نموده و از خطاب بشما صرفنظر کنم. </p> <p><code class="aya" rel="2_98"/> <span class="aya" rel="2_98" data-words="15-16">عدو للکافرین</span> الخ، در این جمله بجای اینکه ضمیر کفار را بکار ببرد، و بفرماید:  عدو لهم، اسم ظاهر آنان را آورده، و نکته‌اش این است که بر علت حکم دلالت کند، و بفهماند اگر دشمن ایشانست، بخاطر این است که ایشان کافرند، و بطور کلی خدای تعالی دشمن کفار است. </p> <p><code class="aya" rel="2_99"/> <span class="aya" rel="2_99" data-words="7-12">و ما یکفر بها إلا الفاسقون</span> الخ، این جمله دلالت دارد بر اینکه علت کفر کفار چیست؟ و آن فسق ایشانست، پس کفار بخاطر فسق کافر شدند، و بعید نیست که الف و لام در الفاسقون، الف و لام عهد ذکری، و اشاره به اول سوره باشد، که می‌فرمود: <span class="aya" rel="2_26-27" data-words="38-50">و ما یضل به إلا الفاسقین، الذین ینقضون عهد الله من بعد میثاقه</span> الخ، و معنا چنین باشد: که کفر نمی‌ورزند بآیات خدا، مگر همان فاسقانی که در اول سوره نام بردیم. </p> <p>و اما سخن از جبرئیل، و اینکه قرآن را چگونه بر قلب رسول خدا ص نازل میکرده، و نیز سخن از میکائیل، و سایر ملائکه، بزودی در جای مناسبی انشاء اللَّه خواهد آمد. </p> <h3>بحث روایتی‌ <span class="title" rel="2_97 2_94 2_95 2_96 2_98 2_99"> شامل روایتی در باره دشمنی یهود با جبرئیل </span> </h3> <p> در مجمع البیان ذیل آیه، <span class="aya" rel="2_97" data-words="1-5">قل من کان عدوا لجبریل</span> روایت آورده، که ابن عباس گفت: سبب نزول این دو آیه این مطلب بود، که روایت کنند چون رسول خدا ص وارد مدینه شد، این صوریا و جماعتی از یهود اهل فدک نزد آن جناب آمده پرسیدند: ای محمد خواب تو چگونه است؟ چون ما در باره خواب پیامبری که در آخر زمان می‌آید چیزی شنیده‌ایم. </p> <p>فرمود، دیدگانم بخواب می‌رود، ولی قلبم بیدار است، گفتند، درست گفتی ای محمد، حال بگو ببینیم فرزند از پدر است یا از مادر؟ فرمود: اما استخوانها و اعصاب و رگهایش از مرد است، <code class="page" rel="1,347"/> و اما گوشت و خون و ناخن و مویش از زن است گفتند: این را نیز درست گفتی ای محمد، حال بگو بدانیم: چه میشود که فرزند شبیه بعموهایش میشود ولی بدایی‌هایش شباهت پیدا نمی‌کند؟ و یا فرزندی بدایی‌هایش شباهت بهم میرساند، و هیچ شباهتی بعموهایش ندارد؟ فرمود: از نطفه زن و مرد هر یک بر دیگری غلبه کند، فرزند بخویشان آن طرف شباهت پیدا می‌کند، گفتند: ای محمد این را نیز درست گفتی، حال از پروردگارت بگو که چیست؟ اینجا خدای سبحان سوره، <span class="aya" rel="112_1" data-words="1-4">قل هو الله أحد</span> را تا باخر نازل کرد، ابن صوریا گفت: یک سؤال دیگر مانده، اگر جوابم بگویی بتو ایمان می‌آورم، و پیرویت می‌کنم، بگو ببینم: از میان فرشتگان خدا کدامیک بتو نازل میشود. و وحی خدا را بر تو نازل می‌کند؟ راوی میگوید: رسول خدا فرمود: جبرئیل، ابن صوریا گفت: این دشمن ماست چون جبرئیل همواره برای جنگ و شدت و خونریزی نازل می‌شود، میکائیل خوبست، که همواره برای رفع گرفتاریها و آوردن خوشیها نازل میشود، اگر فرشته تو میکائیل بود، ما بتو ایمان می‌آوردیم.<span class="footnote" rel="1" title="مجمع البیان ج ۱ ص ۱۶۷">*</span> </p><h3> <span class="title" rel="2_94 2_95 2_96 2_97 2_98 2_99">کیفیت خواب رسول اللَّه ص </span> </h3> <p> مؤلف: اینکه رسول خدا ص فرمود: چشمم میخوابد و قلبم بیدار است تنها در این حدیث نیامده، بلکه احادیثی بسیار چه از عامه و چه از خاصه در این باب رسیده، و معنایش این است که آن جناب با خوابیدن از خود بیخود نمیشده، و در خواب میدانسته که خواب است، و آنچه می‌بیند در خواب، می‌بیند، نه در بیداری. </p> <p>و این حالت گاهی در بعضی از افراد صالح پیدا میشود، و منشا آن طهارت نفس و اشتغال بیاد پروردگار، و مقام او است، علتش هم این است که وقتی نفس آدمی بر مقام پروردگار اشراف یافت، این اشراف دیگر نمی‌گذارد از جزئیات زندگی دنیا و نحوه ارتباطی که این زندگی به پروردگار دارد غافل بماند، و این خود یک نوع مشاهده است که برای آن گونه افراد دست میدهد و ما از آن میفهمیم که آدمی در عالم حیات دنیوی در حال خواب است، حال چه اینکه راستی بخواب هم رفته باشد، یا باصطلاح ما بیدار باشد، خلاصه آن کسی هم که در نظر ما فرو رفتگان در مادیات و محسوسات، بیدار است، در نظر آن افراد هوشیار، خواب است. </p> <p>هم چنان که از امیر المؤمنین علی بن ابی طالب صلوات اللَّه علیه هم روایت شده که فرمود:  الناس نیام فاذا ماتوا انتبهوا مردم در خوابند، و چون بمیرند، بیدار میشوند،  تا آخر حدیث و بزودی انشاء اللَّه بحث مفصلی پیرامون این معنا، و نیز کلامی پیرامون سایر فقرات حدیث بالا در مواردی که مناسب باشد در این کتاب خواهد آمد. </p> 
