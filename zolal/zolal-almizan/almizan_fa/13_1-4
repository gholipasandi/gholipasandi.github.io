<h2 class="sura">سوره رعد </h2><h3 class="ayas">سوره الرعد آیه‌های ۱ تا ۴</h3><code class="section" rel="13_1-4"/><h3>ترجمه آیات</h3> <p> <span class="trans" rel="13_0">بنام خدای رحمان و رحیم.  </span><span class="trans" rel="13_1">المر، اینها آیه‌های کتاب خداست، و آنچه از پروردگارت به تو نازل شده درست است، ولی بیشتر مردم باور نمی‌دارند.  «۱» </span><span class="trans" rel="13_2">خدا همان کسی است که آسمانها را بدون ستونی که ببینید برافراشته، سپس به عرش استیلا یافت و خورشید و ماه را به خدمت گرفت، که هر یک در مدتی معین سیر می‌کنند، کارها را او تدبیر می‌کند و آیات را او توضیح می‌دهد تا شاید به معاد و قیامت ایمان بیاورید. <code class="page" rel="11,387"/>  «۲» </span><span class="trans" rel="13_3">اوست که زمین را بگسترد، و در آن کوه‌ها و جویهایی قرار داد و از هر قسم میوه دو صنف پدید آورد، شب را با روز می‌پوشاند، که در اینها برای گروهی که بیندیشند عبرتها است.  «۳» </span><span class="trans" rel="13_4">در زمین، قطعه‌های پهلوی هم هست و با باغهایی از انگور و کشت و نخل، از یک بن و غیر یک بن، که از یک آب سیراب می‌شوند، و ما میوه‌های بعضی از آنها را بر بعضی دیگر مزیت داده‌ایم، که در اینها برای گروهی که تعقل کنند عبرتهاست.  «۴» </span></p>     <h3>بیان آیات‌ <span class="title" rel="13_1 13_2 13_3 13_4">آهنگ کلی سوره: اثبات آیت بودن و حقانیت قرآن کریم</span> </h3> <p> غرض این سوره بیان حقیقت قرآنی است که بر رسول خدا (ص) نازل شده، و اینکه این قرآن معجزه و آیت رسالت است، و اما اینکه کفار آن را آیت و معجزه نشمرده و به عنوان تعریض بر آن گفتند: چرا آیتی از ناحیه پروردگارش نازل نشد ؟ گفتارشان مردود است، و رسول خدا (ص) نباید به آن اعتنا کند، و ایشان هم سزاوار نیست که چنین سخنی بگویند. </p> <p>دلیل بر این معنا هم آیه ابتدای سوره است که می‌فرماید: <span class="aya" rel="13_1" data-words="5-17">و الذی أنزل إلیک من ربک الحق و لکن أکثر الناس لا یؤمنون</span>، و آیه آخر سوره است که می‌فرماید: <span class="aya" rel="13_43" data-words="1-13">و یقول الذین کفروا لست مرسلا قل کفی بالله شهیدا بینی و بینکم</span> و نیز جمله‌ <span class="aya" rel="13_7" data-words="5-11">لو لا أنزل علیه آیة من ربه</span> است، که مکرر از ایشان حکایت شده. </p> <p>و خلاصه بیان این است که رسول خدا (ص) را مخاطب قرار می‌دهد به اینکه این قرآن که بر تو نازل شده حق است، حقی که مخلوط به باطل نیست، زیرا آنچه که این قرآن بدان دعوت می‌کند توحیدی است که آیات تکوینی از قبیل بپاداشتن آسمانها، گستردن زمین، تسخیر آفتاب و ماه، و سایر عجایبی که خدا در تدبیر آسمانها و زمین و غرایبی که در تقدیر آنها بکار برده، همه بر آن دلالت دارند. </p> <p>و نیز دلیل دیگر بر حقانیت آن، اخبار و آثار گذشتگان است که رسولان با بیناتی بسویشان آمدند، و ایشان کفر ورزیده و تکذیبشان کردند، و خدا هم ایشان را به گناهانشان بگرفت، این است آنچه که این کتاب مشتمل بر آن است، و همین خود آیتی است که بر رسالت تو دلالت می‌کند. </p> <p>و اینکه گفتیم تعریضشان به قرآن مردود است، دلیلش این است که اولا تو شانی بجز انذار مردم نداری، و اینطور نیست که هر وقت هر کاری بخواهی بکنی بتوانی، تا آنکه از تو معجزاتی دلبخواه خود تراشیده به مثل این کلمات بر تو تعریض کنند. </p> <p>و ثانیا هدایت و اضلال هم آن طور که ایشان پنداشته‌اند در وسع آیات و معجزات نیست<code class="page" rel="11,388"/> تا انتظار داشته باشند با آوردنت معجزه‌ای که ایشان پیشنهاد کرده‌اند هدایت شوند، و از ضلالت برهند، زیرا هدایت و ضلالت به دست خداست، او است که بر اساس نظامی حکیمانه هر که را بخواهد هدایت و هر که را بخواهد گمراه می‌کند. </p> <p>و اما اینکه گفتند <span class="aya" rel="13_43" data-words="5-6">لست مرسلا</span> -تو فرستاده خدا نیستی در جوابشان همین یک دلیل برای تو کافی است که خدا در کلام خود به رسالت تو شهادت داده، و معارف حقه‌ای که در قرآن تو است شاهد آنست. </p> <p>از جمله حقایق باهر و واضحی که در خصوص این سوره آورده، حقیقتی است که جمله <span class="aya" rel="13_17" data-words="1-4">أنزل من السماء ماء...</span>،<span class="footnote" rel="1" title="و از آسمان، آبی فرستاد سوره بقره، آیه ۲۲">*</span> و جمله‌ <span class="aya" rel="13_28" data-words="8-12">ألا بذکر الله تطمئن القلوب</span><span class="footnote" rel="2" title="آگاه باشید که (تنها) با یاد خدا دلها آرام می‌گیرد سوره رعد، آیه ۲۸">*</span> و جمله‌ <span class="aya" rel="13_39" data-words="1-10">یمحوا الله ما یشاء و یثبت و عنده أم الکتاب</span><span class="footnote" rel="3" title="خدا هر چه را بخواهد محو و هر چه را بخواهد اثبات می‌کند و اصل کتاب مشیت در پیش او است سوره رعد، آیه ۳۹">*</span> و جمله‌ <span class="aya" rel="13_42" data-words="7-9">فلله المکر جمیعا</span><span class="footnote" rel="4" title="پس همه مکر و تدبیرها در نزد خدا است سوره رعد، آیه ۴۲">*</span> متضمن آنست. </p> <h3> <span class="title" rel="13_1 13_2 13_3 13_4">مکی بودن سوره رعد و اشاره به اقوال دیگر در این مورد</span> </h3> <p> این سوره بطوری که از سیاق آیاتش و از مطالبی که مشتمل بر آنست برمی‌آید تمامیش در مکه نازل شده، و از بعضی<span class="footnote" rel="5" title="تفسیر مجمع البیان، ج ۴، ص ۱۴۱، ط بیروت">*</span> از مفسرین هم نقل شده که گفته‌اند: همگی آن مکی است مگر آخرین آیه آن که در مدینه در شان عبد اللَّه بن سلام نازل شده، و این قول را <em>به کلبی</em> و  <em>مقاتل</em> نسبت داده‌اند. </p> <p>و لیکن این قول صحیح نیست، زیرا می‌بینیم که مضمون آخرین آیه آن، همان مضمون اولین آیه آنست که فرموده: <span class="aya" rel="13_1" data-words="5-11">و الذی أنزل إلیک من ربک الحق</span>. </p> <p>بعضی<span class="footnote" rel="6" title="بعلاوه، &lt;em&gt;اغشاء&lt;/em&gt; به معنی پوشانیدن و از نظر مخفی و مستور داشتن است، بنا بر این مناسب است که پوشانیدن، به تاریکی و ظلمت که مخصوص شب است نسبت داده شود نه روشنی و اظهار که خاصه روز است">*</span> دیگر گفته‌اند: تمامی سوره در مدینه نازل شده مگر دو آیه از آن، یکی آیه‌ <span class="aya" rel="13_31" data-words="1-7">و لو أن قرآنا سیرت به الجبال...</span>، و یکی هم آیه بعدی آن، و این قول را به <em>حسن</em> و <em>عکرمه</em> و  <em>قتاده</em> نسبت داده‌اند. این نیز صحیح نیست، بخاطر مضامینی که دارد، زیرا مضامین آن با وضعی که مسلمین در مدینه داشتند تطبیق نمی‌کند. </p> <p>بعضی<span class="footnote" rel="7" title="روح المعانی، ج ۱۳، ص ۸۴، ط بیروت">*</span> دیگر گفته‌اند: تنها آیه‌ <span class="aya" rel="13_31" data-words="32-40">و لا یزال الذین کفروا تصیبهم بما صنعوا قارعة...</span>، در مدینه، و بقیه در مکه نازل شده است. و گویا صاحب این قول اعتماد کرده است بر وصفی که             <code class="page" rel="11,389"/> مسلمین بعد از هجرت به مدینه و قبل از فتح مکه داشته‌اند، و چون دیده که آیه مذکور با آن وضع انطباق دارد، گفته که در مدینه نازل شده، و لیکن بزودی در تفسیر خود آیه بیانی خواهد آمد که خواننده خواهد دید معنای آیه با وضع آن روز مسلمین در مدینه تطبیق ندارد. </p> <p><code class="aya" rel="13_1"/> <span class="aya" rel="13_1" data-words="1-11">المر تلک آیات الکتاب و الذی أنزل إلیک من ربک الحق...</span>. </p> <p>حروف <em>الف، لام، میم، راء</em> که این سوره با آن افتتاح شده مجموع حروفی است که سوره‌های <em>الم</em> ، و <em>الر</em> با آن افتتاح می‌شود، هم چنان که معارفی که در این سوره بیان شده مجموعه‌ای از معارفی است که در این دو صنف سوره به آنها اشاره شده، و ما امیدواریم ان شاء اللَّه العزیز در آینده نزدیکی شرحی در این باره بدهیم. </p> <p>ظاهر سیاق این آیه و دو آیه بعدی آن، با در نظر داشتن اتصالی که بهم دارند، و با در نظر گرفتن این معنا که نشانه‌های عالم وجود را از بلند داشتن آسمانها و گستردن زمین و تسخیر شمس و قمر و غیر اینها می‌شمارند، و با اینکه همه اینها بر توحید خدای سبحان دلالت دارند، که سراپای قرآن کریم و دعوت حقه آن همین توحید است، و با در نظر گرفتن این معنا که آیات مذکور می‌فرماید: اگر در تفصیل این آیات، تدبر و تفکر کنید یقین به مبدأ و معاد، و علم به این معنا برایتان حاصل می‌شود که آنچه بر پیغمبر نازل شده حق است. </p> <h3> <span class="title" rel="13_1">معنای جمله: <span class="aya" rel="13_1" data-words="2-4">تلک آیات الکتاب</span> و دلالت آن بر آیات کتاب طبیعت و کتاب وحی</span> </h3> <p> <span class="phrase">با در نظر داشتن این قرائن و معانی، ظاهر آیات این می‌شود که: مراد از آیاتی که کلمه  <em rel="fa_13_1_2-2" data-sentence="83:274">تلک</em> بدان اشاره می‌کند همین موجودات عالم کون، و اشیای خارجی است که در نظام عام الهی مسخر شده‌اند، و مراد از <em rel="fa_13_1_4-4" data-sentence="240:157">کتاب</em> هم مجموع عالم کون است که می‌توان گفت به وجهی همان لوح محفوظ است، و یا به نوعی از عنایت و مجاز مراد از آن، قرآن کریم است، بخاطر اینکه مشتمل بر آیات کونی است.</span> </p> <p>بنا بر این، در این آیه اشاره به دو نوع از دلالت است، یکی دلالت طبعی‌که آیات کونی و وجودی از آسمان و زمین و ما بین آن دو بر توحید دارد، دیگری دلالت لفظی که آیات کریمه قرآن که از ناحیه خدای تعالی بر پیغمبرش نازل شده، دارد و جمله‌ <span class="aya" rel="13_1" data-words="12-17">و لکن أکثر الناس لا یؤمنون</span> استدراکی است متعلق به هر دو جمله، یعنی جمله‌ <span class="aya" rel="13_1" data-words="2-4">تلک آیات الکتاب</span>، و جمله <span class="aya" rel="13_1" data-words="5-11">و الذی أنزل إلیک من ربک الحق</span> نه تنها به جمله آخری فقط. </p> <p><span class="phrase">آن گاه معنای آیه-و خدا داناتر است-چنین می‌شود: این موجودات و نظامی که در عالم کون است (و اگر با لفظ <em rel="fa_13_1_2-2" data-sentence="100:568">تلک</em> که اشاره به دور است اشاره کرد برای این بود که ارتفاع مکانت و عظمت آنها را برساند) آیات کتاب عمومی تکوینی است که دلالت می‌کند بر اینکه خدای سبحان واحد است و برای او شریکی در ربوبیت نیست، و قرآنی که بسوی تو نازل شده<code class="page" rel="11,390"/> حق خالص است و در آن باطل نیست، -و این خلوص از حرف <em>لام</em> در <em rel="fa_13_1_11-11" data-sentence="474:235">الحق</em> استفاده می‌شود که افاده حصر می‌کند-پس این آیات، آیاتی است که در دلالتش قاطع است، و این قرآن حق است، و لیکن بیشتر مردم ایمان نمی‌آورند، نه به آن آیات دیدنی و نه به این آیات شنیدنی که نازل شده، و از لحن کلام، ملامت و عتاب فهمیده می‌شود.</span> </p> <p><span class="phrase">پس، از آنچه گذشت معلوم شد که لام در کلمه <em rel="fa_13_1_11-11" data-sentence="41:120">الحق</em> حصر را می‌رساند، و مفادش این است که آنچه بسوی تو نازل شده فقط و فقط حق است، نه اینکه باطل محض و یا آمیخته به باطل باشد.</span> </p> <p><span class="phrase">مفسرین در ترکیب این آیه، و معنای مفردات آن از قبیل <em>اسم اشاره</em> ، معنای کلمه  <em>آیات</em> و کلمه <em rel="fa_13_1_4-4" data-sentence="105:272">کتاب</em> ، و معنای حصری که در <em rel="fa_13_1_11-11" data-sentence="182:237">الحق</em> است، و اینکه مراد از  <em rel="fa_13_1_14-15" data-sentence="262:195">اکثر الناس</em> چیست به چند قول مختلف و متنوع اختلاف کرده‌اند که ظاهرتر از همه و مناسب‌تر به سیاق آیات، همان معنایی است که ما ذکر کردیم، و هر که بخواهد اقوال ایشان را به تفصیل ببیند باید به کتب مطول مراجعه کند.</span> </p> <p><code class="aya" rel="13_2"/> <span class="aya" rel="13_2" data-words="1-11">الله الذی رفع السماوات بغیر عمد ترونها ثم استوی علی العرش</span>. </p> <p><span class="phrase">راغب در مفردات می‌گوید: <em rel="fa_13_2_6-6" data-sentence="24:415">عمود</em> چیزی است که خیمه به آن تکیه دارد و می‌ایستد، و جمع آن، هم <em rel="fa_13_2_6-6" data-sentence="137:344">عمد</em> -به ضم عین و میم-می‌آید و هم <em rel="fa_13_2_6-6" data-sentence="221:302">عمد</em> به فتح عین و میم-و در آیه‌ <span class="aya" rel="104_9" data-words="1-3">فی عمد ممددة</span> عمدهم قرائت کرده‌اند، و نیز در قرآن کریم آمده: <span class="aya" rel="13_2" data-words="5-7">بغیر عمد ترونها</span><span class="footnote" rel="1" title="مفردات راغب، ماده &lt;em&gt;عمد&lt;/em&gt; ">*</span>.</span> و بعضی<span class="footnote" rel="2" title="روح المعانی، ج ۱۳، ص ۸۶، ط بیروت">*</span> گفته‌اند: عمد-به دو فتحه-، اسم جمع عماد است نه جمع. </p> <p>و غرض این آیه یاد دادن دلیل ربوبیت پروردگار متعال است، و اینکه او واحد است و شریک ندارد، و آن آسمانها است که بدون پایه و ستونی که بر آن تکیه داشته باشد و شما با چشمتان ببینید هم چنان مرفوع و بلند است، و در آن نظامی جریان دارد، شمسی و قمری دارد که تا زمانی معین در آن می‌چرخند، و ناچار باید کسی باشد که به این امور قیام بکند، آسمانها را بدون پایه بلند کند، نظام در آنها را منظم سازد شمس و قمر را مسخر کند، امور عالم را تدبیر نماید و این آیات را از یکدیگر جدا نموده یک به یک شرح دهد، تا شاید شما به لقای پروردگارتان یقین کنید، پس آن کسی که قائم به تدبیر عالم و تفصیل آیات است همان خداست، و در نتیجه تنها رب همه عالم او است، و رب دیگری غیر او نیست. </p> <h3> <span class="title" rel="13_2">وجه <span class="phrase">دلالت آیه: <span class="aya" rel="13_2" data-words="2-6">الذی رفع السماوات بغیر عمد...</span> بر وحدانیت رب و مدبر عالم و وجه آوردن قید: <em rel="fa_13_2_7-7" data-sentence="137:0">ترونها</em></span> </span> </h3> <p> پس اینکه فرمود: <span class="aya" rel="13_2" data-words="2-7">الذی رفع السماوات بغیر عمد ترونها</span> معنایش این می‌شود که: خداوند آسمان را از زمین جدا کرد و میان آن دو فاصله‌ای گذاشت، فاصله‌ای که باعث شد آسمان مسلط بر زمین شود و اشعه خود را بر زمین بتاباند و باران و صاعقه خود را به زمین بفرستد، و همچنین آثار دیگر. </p> <p>پس آسمان بر بالای زمین بدون ستونی محسوس، که انسان اعتماد آن را بر آن احساس کند ایستاده، در نتیجه هر انسانی باید متوجه بشود که لا بد کسی هست که آن را بدون ستون نگهداشته و نمی‌گذارد جابجا بشود، و آن را از فرو ریختن از مدارش نگه داشته است. </p> <p>آری هر چند استقرار آسمانها در مستقر بلند خود بدون پایه و ستون، عجیب‌تر از استقرار زمین در مدار خود نیست، و هر دو در این بابت محتاج به خدای تعالی هستند و با قدرت و اراده او در مدار خود ایستاده‌اند، و البته این ایستادن از طریق اسبابی است که مختص به همان زمین و آسمان است، و تازه اگر آسمانها بوسیله پایه هم ایستاده بودند باز بی‌نیاز از احتیاج به خدای تعالی و قدرت و اراده او نبودند، پس تمامی موجودات در تمامی احوالشان محتاج بسوی خدای تعالی هستند، احتیاج مطلقی که هیچوقت و در هیچ حالی برطرف نمی‌شود. </p> <p>و لیکن انسان-در عین اینکه قانون علیت کلی را می‌بیند و معتقد است که هر حادثه‌ای محتاج به علتی است که آن را ایجاد کند، و در فطرتش جستجوی از علل حوادث و امور ممکنه نهفته شده-وقتی بعضی از حوادث را مقرون به علت می‌بیند، و این دیدنش چند بار در برابر حواسش تکرار می‌شود، خود بخود قانع می‌گردد، و دیگر از دیدن آن تعجب نمی‌کند و در صدد جستجوی از علت آن برنمی‌آید. </p> <p>ولی وقتی دید هر جسم ثقیلی که از هوا رها شود مستقیما به زمین فرود می‌آید، آن گاه سقفی را مشاهده کند که بر بالای زمین زده شده و با اینکه پایه‌ای ندارد نمی‌افتد، قهرا تعجب می‌کند، و در جستجوی علت آن برمی‌آید، و آن قدر جستجو می‌کند تا پایه و ستونی برای آن پیدا کند، وقتی برای آن سقف، پایه‌ای یافت، و باز سقف دیگری دید و جستجوی دیگری کرد و پایه دیگری یافت و همچنین چند نوبت این معنا مکرر شد دیگر مغزش از جستجو متوقف شده برای بارهای بعدی به جستجو برنمی‌خیزد، چون می‌داند که هر چیز بلندی حتما پایه و ارکانی دارد. </p> <p>اما اگر به امری برخورد که خارق این کلیت و این عادت مالوف باشد، مانند اجرام آسمانی که هر یک در مدار خود ایستاده دور می‌زند بدون اینکه بر پایه‌ای اعتماد داشته باشد، در این موقع که ناگهان و مثل کسی که از خواب بیدار شده باشد دلش از جای کنده شده، برای<code class="page" rel="11,392"/> جستجوی علت آن پر می‌زند. </p> <p><span class="phrase">پس اینکه فرمود: <span class="aya" rel="13_2" data-words="3-7">رفع السماوات بغیر عمد ترونها</span> و آسمانها را وصف کرد به اینکه پایه‌ای که شما ببینید ندارند، مقصودش این نبوده که آسمانها اصلا پایه ندارند، و در نتیجه وصف <em rel="fa_13_2_7-7" data-sentence="219:88">ترونها</em> وصفی توضیحی بوده و مفهوم نداشته باشد،  (و نتوان نتیجه گرفت که پس پایه‌های ندیدنی دارد).</span> </p> <p>و نیز مقصودش این نبوده که پایه‌های محسوس ندارند، تا بنا بر این در تقدیر معنایش این شود: حال که پایه ندارند پس خدا آنها را بدون وساطت سببی سر پا نگهداشته است، و اگر پایه می‌داشتند مثل سایر چیزهایی که پایه دارند آن پایه‌ها نمی‌گذاشت بیفتند، و دیگر احتیاجی به خدای سبحان نداشتند. </p> <p>آری معنای آیه شریفه این نیست، هم چنان که اوهام عامیانه همین را می‌پندارد که تنها چیزهای استثنایی را که علل و اسباب آنها معلوم نیست به خدا نسبت می‌دهند مانند امور آسمانی و حوادث جوی و روح و امثال آن. </p> <p>زیرا کلام خدای تعالی صریح در این است که: اولا هر چیزی که اسم چیز بر آن اطلاق شود جز خدای تعالی، همه مخلوق خدا است، و هیچ خلق و امری خالی و بدون استناد به خدا نیست، هم چنان که فرمود: <span class="aya" rel="13_16" data-words="44-47">الله خالق کل شیء</span><span class="footnote" rel="1" title="خدا آفریدگار هر چیز است سوره رعد، آیه ۱۶">*</span> و نیز فرمود: <span class="aya" rel="7_54" data-words="29-33">ألا له الخلق و الأمر</span><span class="footnote" rel="2" title="آگاه باش که خلق و امر از اوست سوره اعراف، آیه ۵۴">*</span>. </p> <p>و ثانیا تصریح می‌کند بر اینکه سنت اسباب در تمامی اجزای عالم جریان دارد، و خدا بر صراط مستقیم است (که همان صراط علیت و سببیت است). </p> <p>و با این حال، دیگر معنا ندارد که این سنت در بعضی از امور جریان داشته باشد اما در اموری که به نظر ما استثنایی هستند جریان نداشته باشد و در نتیجه پاره‌ای از حوادث از قبیل حوادث زمینی را با واسطه اسبابش به خدا نسبت دهیم و بعضی دیگر (استثنائیات خلقت) را بدون واسطه و سبب مستند به او کنیم. </p> <p>بنا بر این اگر مثلا سقفی را دیدیم که روی پایه خود ایستاده باید بگوییم به اذن خدا و با وساطت این سبب خاص ایستاده، و اگر جرمی آسمانی را ببینیم که بدون ستون ایستاده باز هم باید بگوییم که به اذن خدا و با وساطت اسبابی مخصوص به خود، مانند طبیعت خاص یا جاذبه عمومی ایستاده. </p> <p>     <code class="page" rel="11,393"/> وجه تقیید به جمله‌ <span class="aya" rel="13_2" data-words="5-7">بغیر عمد ترونها</span> اینها نیست، بلکه وجه آن این است که می‌خواهد فطرت خواب رفته بشر را بیدار کند تا به جستجوی سبب آن برخیزد، و پس از جستجو، در آخر به خدای سبحان پی ببرد. </p> <p>نظیر این مسلک را در آیه بعدی هم بکار برده و فرموده: <span class="aya" rel="13_3" data-words="1-11">و هو الذی مد الأرض و جعل فیها رواسی و أنهارا</span> که بزودی توضیحش خواهد آمد ان شاء اللَّه. </p> <h3> <span class="title" rel="13_2">آیه شریفه: <span class="aya" rel="13_2" data-words="1-4">الله الذی رفع السماوات...</span> در مقام اثبات وحدت خدای تعالی در ربوبیت است</span> </h3> <p> و چون مطلوب در این مقام-بطوری که از سیاق آیات برمی‌آید-توحید در ربوبیت و بیان این جهت بوده که خدای سبحان تنها رب هر چیز است و ربی بغیر او نیست، نه اثبات اصل صانع. لذا دنبال‌ <span class="aya" rel="13_2" data-words="3-4">رفع السماوات...</span>، فرمود: <span class="aya" rel="13_2" data-words="8-16">ثم استوی علی العرش و سخر الشمس و القمر...</span> که خود دلیل بر تدبیر عمومی داشته و عالم را بهم متصل و اجزایش را بهم مربوط می‌سازد، این را فرمود تا اثبات کند که رب همه و مالک مدبر آن یکی است. </p> <p>زیرا (در توضیح آن باید گفت که) وثنی‌ها که قرآن با ایشان مناظره می‌کند این معنا را منکر نیستند که خالق عالم و موجد آن یکی است و در ایجاد آن شریکی برایش نیست، و این همان خدای سبحان است، بلکه تنها چیزی که هست معتقدند که خداوند تدبیر هر شانی از شؤون عالم و هر نوعی از انواع آن را به یکی از موجودات قوی واگذار کرده، مثلا تدبیر زمین را به یکی، آسمان را به یکی انسان و حیوان و تری و خشکی و جنگ و صلح و حیات و مرگ، هر کدام را به یکی سپرده، و آن موجودات قوی، شایسته پرستش‌اند تا از ما راضی شوند و خیر خود را به ما رسانیده‌از شرورشان ایمن گردیم، بنا بر این در رد مردمی که چنین اعتقاد دارند، تنها باید اثبات وحدت ربوبیت کرد نه توحید در ذات خدا، و اینکه واجب الوجودی غیر او نیست و تمامی موجودات به او منتهی می‌شوند، زیرا این مطالب اموری هستند که وثنی‌ها آن را انکار نکرده و هیچ ضرری به ایشان نمی‌زند. </p> <p>از اینجا معلوم می‌شود جمله‌ <span class="aya" rel="13_2" data-words="2-7">الذی رفع السماوات بغیر عمد ترونها</span> که در صدر آیه جای گرفته مقدمه‌ای است برای جمله‌ <span class="aya" rel="13_2" data-words="8-11">ثم استوی علی العرش...</span>، نه اینکه در اقامه برهان، مقصود بالذات باشد، بنا بر این و زان این صدر نسبت به ذیلش و زان آیه‌ <span class="aya" rel="7_54" data-words="1-15">إن ربکم الله الذی خلق السماوات و الأرض فی ستة أیام ثم استوی علی العرش...</span><span class="footnote" rel="1" title="همانا پروردگار شما کسی است که آسمانها و زمین را در شش روز آفرید، آن گاه به عرش، پرداخت سوره اعراف، آیه ۵۴ و سوره یونس، آیه ۳">*</span> و نظایر آنست نسبت به ذیل آن. </p> <p>و <span class="phrase">نیز روشن می‌شود که جمله‌ <span class="aya" rel="13_2" data-words="5-6">بغیر عمد</span> متعلق است به <em rel="fa_13_2_3-3" data-sentence="100:589">رفع</em> ، و جمله <em rel="fa_13_2_7-7" data-sentence="164:564">ترونها</em>    <code class="page" rel="11,394"/> وصف عمد است، و مراد این است که آنها را بدون پایه‌ای که دیدنی باشد بلند کرده است، و اما اینکه بعضی‌ها<span class="footnote" rel="1" title="تفسیر ابی السعود، ج ۵، ص ۳">*</span> گفته‌اند جمله‌ <span class="aya" rel="13_2" data-words="7-7">ترونها</span> جمله‌ایست مستانفه و نو که غرض آن دفع دخلی است که ممکن است از شنیدن‌ <span class="aya" rel="13_2" data-words="3-6">رفع السماوات بغیر عمد</span> به ذهن شنونده بیاید و بپرسد به چه دلیل بی‌ستون است؟ در جواب گفته شد: <em rel="fa_13_2_7-7" data-sentence="727:43">ترونها</em> یعنی می‌بیند که ستون ندارد، وجه بعیدی است.</span> </p> <p>مگر اینکه مراد از سماوات را مجموع جهت بالای زمین با همه اجرام، از نجوم و کواکب و هوای متراکم بالای زمین و ابرها بدانیم، زیرا مجموع اینها بدون پایه ایستاده و برای انسان هم مشهود است. </p> <p> <span class="aya" rel="13_2" data-words="8-16">ثم استوی علی العرش و سخر الشمس و القمر</span> -گفتار در معنای عرش و معنای استواء و تسخیر در سوره اعراف آیه 54 گذشت. </p> <p> <span class="aya" rel="13_2" data-words="17-20">کل یجری لأجل مسمی</span> -در معنای این جمله گفته‌اند: یعنی هر یک از آن دو تا اجلی معین جریان دارند، که وقتی آن اجل سررسید می‌ایستند، اما ممکن است، بلکه رجحان هم دارد که بگوییم: ضمیری که حذف شده ضمیر جمع است که به همه آسمانها و شمس و قمر بر می‌گردد، زیرا حکم جریان و سیر، حکمی است عمومی که همه این اجسام محکوم به آن هستند. </p> <p>و ما در تفسیر سوره انعام، آیه 1 گفتاری در معنای اجل مسمی گذراندیم بدانجا مراجعه شود. </p> <h3> <span class="title" rel="13_2">معنای تدبیر و مراد از تدبیر امر عالم‌ <span class="aya" rel="13_2" data-words="21-22">یدبر الأمر</span> </span> </h3> <p> <span class="aya" rel="13_2" data-words="21-22">یدبر الأمر</span> <em>تدبیر</em> به معنای این است که چیزی را دنبال چیزی بیاوری، و مقصود از آن این است که اشیای متعدد و مختلف را طوری تنظیم کنی و ترتیب دهی که هر کدام در جای خاص خود قرار بگیرد، بطوری که به محض تنظیم، آن غرضی که از هر کدام آنها داری و فائده‌ای که هر کدام دارد حاصل گردد و به خاطر متلاشی شدن اصل، و فساد اجزاء، و تزاحم آنها با یکدیگر غرض مختل نشود. </p> <p>وقتی می‌گویند: <em>دبر امر البیت</em> معنایش این است که امور خانه و تصرفاتی را که مربوط به آنست منظم نمود، بطوری که وضع آن رو به صلاح گذاشت و اهل آن از فواید مطلوب آن برخوردار شدند. </p> <p>تدبیر امر عالم هم بهمین معنا است که اجزای آن را به بهترین و محکم‌ترین نظم منظم   <code class="page" rel="11,395"/> سازد، بطوری که هر چیزی بسوی غایت مقصود از آن متوجه گشته و سیر کند، و همین آخرین کمالی است که مخصوص به او است، و منتهی درجه و اجل مسمایی است که به سوی آن گسیل شده، همچنین مجموع آن را با نظمی عام عالمی منظم سازد، بطوری که سراپای عالم هم متوجه غایت کلی خود که همان رجوع و بازگشت به خداست بشود و در نتیجه بعد از دنیا آخرت هویدا گردد. </p> <h3> <span class="title" rel="13_2 13_1 13_3 13_4">معنای <em>تفصیل آیات</em> و اینکه مراد از آیات تکوینی است یا آیات کتاب وحی</span> </h3> <p> <span class="aya" rel="13_2" data-words="23-28">یفصل الآیات لعلکم بلقاء ربکم توقنون</span> -از ظاهر سیاق برمی‌آید که مراد از  <em>آیات</em> ، همان آیات تکوینی است، و بنا بر این، مراد از <em>تفصیل آیات</em> این می‌شود که بعضی از بعضی دیگر جدا و متمایز و بعد از جدا شدن، متمایز شود، و این خود از سنتهای الهی است که اشیاء را از هم جدا و هر کدام را از دیگری متمایز سازد، و از هر کدام، آنچه که در ذات و باطنش نهفته است بیرون آورد، در نتیجه نور از ظلمت، و حق از باطل، و خیر از شر، و صالح از طالح، و نیکوکار از مجرم متمایز گردد. </p> <p>و لذا می‌بینیم دنبال جمله مورد بحث فرمود: <span class="aya" rel="13_2" data-words="25-28">لعلکم بلقاء ربکم توقنون</span>، زیرا روز لقای پروردگار، همان روز ساعت و قیامت است که آن را <em>یوم الفصل</em> هم نامیده و وعده داده که در آن متقین را از مجرمین و فجار جدا سازد، و فرموده: <span class="aya" rel="44_40" data-words="1-5">إن یوم الفصل میقاتهم أجمعین</span><span class="footnote" rel="1" title="همانا روز قیامت روز جدایی مؤمن و کافر و وعده‌گاه همه آنان است سوره دخان، آیه ۴۰">*</span> و نیز فرموده: <span class="aya" rel="36_59" data-words="1-5">و امتازوا الیوم أیها المجرمون</span><span class="footnote" rel="2" title="امروز ای مجرمین از هم جدا شوید سوره یس، آیه ۵۹">*</span> و نیز فرموده: <span class="aya" rel="8_37" data-words="1-19">لیمیز الله الخبیث من الطیب و یجعل الخبیث بعضه علی بعض فیرکمه جمیعا فیجعله فی جهنم أولئک هم الخاسرون</span><span class="footnote" rel="3" title="تا خدا پلید را از پاکیزه جدا و ممتاز کند، و بعضی از پلیدها را با بعضی درآمیزد و یک جا در جهنم قرار دهد، که آنها خودشان زیانکار بوده‌اند سوره انفال، آیه ۳۷">*</span>. </p> <p>و مشهورتر در نزد مفسرین این است که مراد از آیات، آیات کتابهایی است که از ناحیه خدا نازل شده، بنا بر این، مقصود از تفصیل آیات به منظور جدا ساختن، عبارت می‌شود از شرح آن و بیان و پرده‌برداری از حقایق آن در کتابهایی که بر انبیاء نازل شده، تا مردم در آنها تدبر و تفکر کنند و حقایق آنها را بفهمند، زیرا در این صورتست که امید می‌رود به لقای پروردگار شان یقین پیدا نموده به سوی او بازگشت کنند. </p> <p>این نظریه مشهورتر است در بین مفسرین، و لیکن آن معنایی که ما گذراندیم روشن‌تر و با سیاق آیات سازگارتر است. </p> <p>و <span class="phrase">اگر فرمود: <span class="aya" rel="13_2" data-words="25-27">لعلکم بلقاء ربکم</span> و نفرمود: <em>لعلکم بلقائه</em> و به جای ضمیر <em>ه</em>        <code class="page" rel="11,396"/> اسم ظاهر <em rel="fa_13_2_27-27" data-sentence="196:223">ربکم</em> را آورد وجهش اینست که خواست در اثبات ربوبیت خدا اصرار و تاکید کند و به این معنا اشاره نماید که آن کسی که عالم را خلق، و امر آن را تدبیر نموده و در نتیجه رب آن شده او رب شما نیز هست، پس ربی جز رب واحد نیست و او شریکی ندارد.</span> </p> <h3> <span class="title" rel="13_3">برخی از نشانه‌ها و آیات تکوینی: <span class="aya" rel="13_3" data-words="2-5">هو الذی مد الأرض...</span> </span> </h3> <p> <code class="aya" rel="13_3"/> <span class="aya" rel="13_3" data-words="1-11">و هو الذی مد الأرض و جعل فیها رواسی و أنهارا...</span>. </p> <p><span class="phrase">کلمه <em rel="fa_13_3_9-9" data-sentence="5:606">رواسی</em> جمع <em rel="fa_13_3_9-9" data-sentence="64:587">راسیه</em> و از ماده <em rel="fa_13_3_9-9" data-sentence="130:564">رسی</em> و به معنای ثابت و برقرار است، و مراد از آن در اینجا کوه‌ها هستند که در جایگاه خود ثابت و استوارند، و کلمه <em>زوج</em> به معنای چیزیست که فرد نباشد، و بر مجموع هر دو امری که میانشان ازدواج است اطلاق می‌شود، هم چنان که بر یکی از آن دو نیز اطلاق می‌گردد، یعنی هم می‌توان گفت: هما زوج-آن دو زوجند <em>و هم گفت</em> هما زوجان-آن دو، دو زوجند ، و در بسیاری از موارد کلمه <em>زوجان</em>  با کلمه <em rel="fa_13_3_19-19" data-sentence="575:159">اثنین</em> تاکید می‌شود تا دلالت کند بر اینکه مقصود از آن، دو عدد است نه چهار عدد،  (چون به یک حساب، دو زوج، چهار تا می‌شود)، هم چنان که در آیه مورد بحث، این تاکید آمده.</span> </p> <p>کلمه <em>مد</em> در <span class="aya" rel="13_3" data-words="4-5">مد الأرض</span> به معنای گستردن است، یعنی زمین را به نحو شایسته‌ای که بشود در آن زندگی کرد و حیوان و نبات و اشجار در آن پدید آیند، گسترده کرد. </p> <p>و اینکه گستردن زمین را به خدای تعالی نسبت داد به منزله تمهید و مقدمه برای جمله ایست که به آن ملحق می‌شود، چنان که نظیر این را در آیه گذشته‌ <span class="aya" rel="13_2" data-words="1-7">الله الذی رفع السماوات بغیر عمد ترونها</span> گفتیم که مقدمه است برای جملات بعد. </p> <p> <span class="aya" rel="13_3" data-words="6-11">و جعل فیها رواسی و أنهارا</span> -ضمیر در <em>فیها</em> به کلمه <em>ارض</em> برمی‌گردد، و کلام طوری ریخته شده که هر جمله، فرع جمله قبلی خودش است، و غرض از آن-و خدا داناتر است-بیان تدبیر خدا برای امور سکنه زمین از انسان و حیوان است، که چه تدابیری در حرکت آنها برای طلب رزق، و در سکونشان جهت آسایش بکار برده و بهمین منظور زمین را گسترده کرد، که اگر گسترده نمی‌کرد انسان و حیوان نمی‌توانست در آن ادامه زندگی دهد، و اگر هم یکسره گسترده می‌شد و در آن پستی و بلندی وجود نمی‌داشت باز هم صالح برای زندگی نبود، چون آبهایی که در آن ذخیره شده بر سطح آن جریان نمی‌یافت و زراعت و بستانی به وجود نمی‌آمد، و لذا خدای تعالی کوه‌های بلند و پای‌برجا در آن میخکوب کرده و آنچه آب از آسمان می‌فرستد در آن کوه‌ها ذخیره نموده و نهرهایی از اطراف آنها جاری و چشمه‌هایی بر دامنه‌ها روان می‌سازد، و کشتزارها و باغات را سیراب می‌کند، و میوه‌های مختلف تلخ و شیرین و تابستانی و زمستانی و اهلی و جنگلی ببار می‌آورد، و شب و روز را که دو عامل قوی در رشد میوه‌ها و حاصل‌ها است بر زمین مسلط می‌سازد، آری شب و روز سرما و گرما را به وجود می‌آورند و این دو نیز در نضج و نمو و<code class="page" rel="11,397"/> انبساط و انقباض موجودات زمین تاثیر دارند. </p> <p>و نیز روشنی و تاریکی را که تنظیم کننده حرکات حیوانات و انسان است و سعی و کوشش آنها را در طلب رزق و سکونت و استراحتشان منظم می‌کند ببار می‌آورند. </p> <p>پس گستردن زمین، راه را برای ایجاد کوه‌های ریشه‌دار، و کوه‌ها راه را برای جاری شدن نهرها و جاری شدن نهرها راه را برای پیدایش میوه‌های نر و ماده و رنگهای مختلف آن هموار ساخته، با ایجاد شب و روز اغراض مذکور به نحو کمال حاصل می‌گردد، و در همه اینها تدبیری است متصل و متحد که از وجود مدبری حکیم و واحد و بی‌شریک در ربوبیت کشف می‌کند، و در همه اینها آیاتی است برای مردمی که تفکر کنند. </p> <h3> <span class="title" rel="13_3">معنای اینکه خداوند میوه‌ها را <span class="aya" rel="13_3" data-words="18-19">زوجین اثنین</span> قرار داد و بیان طنطاوی در تطبیق این جمله با نر و ماده بودن گیاهان</span> </h3> <p> <span class="aya" rel="13_3" data-words="12-19">و من کل الثمرات جعل فیها زوجین اثنین</span> -یعنی و از جمیع میوه‌هایی که ممکن است وجود یابد، در زمین انواع متخالف و مختلفی از حیث نوع، از حیث تابستانی و زمستانی، از حیث شیرینی و غیر آن، و از حیث تری و خشکی آن قرار داد. </p> <p>این معنای معروف در تفسیر کلمه‌ <span class="aya" rel="13_3" data-words="18-19">زوجین اثنین</span> است، و بنا بر این تفسیر، مقصود از دو زوج، دو صنف خواهد بود که یک صنف با صنفی دیگر مخالف باشد، چه اینکه صنف سومی داشته باشد یا نداشته باشد، نظیر سایر مواردی که تثنیه به منظور تکرار آمده، مانند آیه‌ <span class="aya" rel="67_4" data-words="1-4">ثم ارجع البصر کرتین</span><span class="footnote" rel="1" title="پس دوباره نگاه کن، سوره ملک، آیه ۴">*</span> که مقصود از تثنیه <em>کرة</em> ، رجوع بعد از رجوع است، هر چند از نظر کثرت خیلی زیاد شود. </p> <p>طنطاوی در تفسیر جواهر در ذیل جمله‌ <span class="aya" rel="13_3" data-words="18-19">زوجین اثنین</span> گفته است: خداوند در زمین از هر صنفی از میوه‌ها زوج قرار داده، یعنی دو تا یکی نر و یکی ماده، که ازدواج آنها در گلهاشان صورت می‌گیرد، علم جدید هم این معنا را کشف نموده و ثابت کرده که هر درخت و زراعتی میوه و دانه نمی‌بندد مگر اینکه نر و ماده آن با هم درآمیزند، چیزی که هست گاهی عضو نر با خود ماده و درخت و بوته ماده هست، مانند بیشتر درختان، و گاهی عضو نر در یک درخت است و عضو ماده در درختی دیگر، مانند درخت خرما. </p> <p>آن دسته که عضو نر و ماده هر دو در یک بوته هستند گاهی هر دو در یک گل قرار دارند، و گاهی در دو گل، اولی مانند بوته پنبه، که عضو نر با عضو ماده آن در یک گل قرار دارند، و دومی مانند بوته کدو<span class="footnote" rel="2" title="تفسیر طنطاوی">*</span>. </p> <p>     <code class="page" rel="11,398"/> گفتار وی هر چند از حقایق علمیه‌ای است که هیچ تردیدی در آن نیست، و لیکن ظاهر آیه کریمه با آن مساعدت ندارد، زیرا ظاهر آن این است که خود میوه‌ها زوج و دو تا هستند، نه اینکه از درختی خلق می‌شوند که آن درختها زوج و دو تایی باشند، و اگر مقصود، درختهای آنها بود، مناسب بود بفرماید: و کل الثمرات جعل فیها من زوجین اثنین-و همه میوه‌ها را از دو جفت قرار داد . </p> <p>ولی البته این مطلبی که وی گفته ممکن است از مثل آیه‌ <span class="aya" rel="36_36" data-words="1-8">سبحان الذی خلق الأزواج کلها مما تنبت الأرض</span><span class="footnote" rel="1" title="منزه است آن کس که همه زوجها را از روئیدنیهای زمین خلق کرده سوره یس، آیه ۳۶">*</span> و همچنین از آیه‌ <span class="aya" rel="31_10" data-words="20-30">و أنزلنا من السماء ماء فأنبتنا فیها من کل زوج کریم</span><span class="footnote" rel="2" title="و فرستادیم از آسمان آبی را پس رویاندیم در زمین هر زوجی که در نوع خودش نیکو است">*</span> و آیه‌ <span class="aya" rel="51_49" data-words="1-8">و من کل شیء خلقنا زوجین لعلکم تذکرون</span><span class="footnote" rel="3" title="و از هر چیز زوجی آفریدیم تا شاید شما متذکر شوید سوره ذاریات، آیه ۴۹">*</span> استفاده شود. </p> <p>بعضی<span class="footnote" rel="4" title="تفسیر القرآن العظیم، ج ۲، ص ۵۰۰">*</span> دیگر از مفسرین گفته‌اند: مراد از <span class="aya" rel="13_3" data-words="18-19">زوجین اثنین</span>، نر و ماده و شیرین و ترش، و سایر اصناف است، و بنا بر این زوجان چهار تا خواهند بود، نر و ماده که هر کدام از آن دو به صفاتی که بیشتر از یکی است مختلف می‌شوند، مانند شیرین و غیر آن، تابستانی و مخالف آن. </p> <p>و لیکن این معنا همانطور که ملاحظه می‌کنید معنای صحیحی نیست. </p> <p> <span class="aya" rel="13_3" data-words="20-22">یغشی اللیل النهار</span> -یعنی با ظلمت شب نور روز را می‌پوشاند، و در نتیجه هوا تاریک می‌شود بعد از آنکه روشن بود. بعضی<span class="footnote" rel="5" title="الدر المنثور، ج ۴، ص ۴۴">*</span> هم گفته‌اند که: مراد از آن، پوشاندن هر یک از شب و روز است طرف مقابل خود را، و اینکه شب دنبال روز می‌آید و روز دنبال شب و لیکن قرینه‌ای که بر این معنا دلالت کند در بین نیست<span class="footnote" rel="6" title="تفسیر مجمع البیان، ج ۴، ص ۱۳۵، ط بیروت">*</span>. </p> <p> <span class="aya" rel="13_3" data-words="23-28">إن فی ذلک لآیات لقوم یتفکرون</span> -چون تفکر در نظامی که بر این عالم جریان دارد و حاکم بر آنست، و حکم می‌کند بر اینکه ابعاض این عالم مربوط بهم و ملایم و سازگار با همند، و همه را روی هم و هر جزئی از اجزای آن را متوجه غایتهای خاص بخود میکند خود   </p> <p>سوره لقمان، آیه 10.          <code class="page" rel="11,399"/> کاشف از این است که این نظام بستگی به تدبیر واحد عقلی دارد که در نهایت اتقان و محکمی است، و این خود دلالت می‌کند بر اینکه رب واحدی دارد که در ربوبیتش شریک نداشته، عالمی است که دچار جهل نمی‌گردد، قادری است که در قدرتش مقهور کسی نمی‌شود، و نسبت به تمامی موجودات و مخصوصا انسان عنایت و توجه دارد و او را بسوی سعادت جاودانه‌اش سوق می‌دهد. </p> <p><code class="aya" rel="13_4"/> <span class="aya" rel="13_4" data-words="1-17">و فی الأرض قطع متجاورات و جنات من أعناب و زرع و نخیل صنوان و غیر صنوان...</span>. </p> <p>راغب در مفردات می‌گوید: کلمه <em>صنو</em> به معنای شاخه و جوانه‌ایست که از بیخ تنه درخت روئیده باشد مثلا گفته می‌شود: هما صنوا نخلة-این دو، دو شاخه از یک درخت خرما است که از ریشه آن جوانه زده <em>، </em> و فلان صنو ابیه-فلانی شاخه و جوانه پدر خویش است و تثنیه صنو، صنوان، و جمع آن صنوان است، هم چنان که در قرآن کریم هم آمده: <span class="aya" rel="13_4" data-words="14-17">صنوان و غیر صنوان</span><span class="footnote" rel="1" title="مفردات راغب، ماده &lt;em&gt;صنو&lt;/em&gt; ">*</span>. و <span class="phrase">نیز در باره کلمه <em rel="fa_13_4_27-27" data-sentence="17:349">اکل</em> گفته: این کلمه به معنای چیز خوردنی است، که هم با ضمه کاف و هم با سکون آن خوانده می‌شود، خدای تعالی فرمود: <span class="aya" rel="13_35" data-words="10-11">أکلها دائم</span> و <em rel="fa_13_4_27-27" data-sentence="248:160">اکلة</em>  برای مره است به معنای یک بار خوردن و <em rel="fa_13_4_27-27" data-sentence="344:108">اکله</em> بر وزن لقمه است<span class="footnote" rel="2" title="مفردات راغب، ماده &lt;em&gt;اکل&lt;/em&gt; ">*</span>.</span> </p> <h3> <span class="title" rel="13_4 13_2 13_3 13_1">وجود اختلاف، تنوع، و تمایز در خلقت مستند به اختلاف اراده مسبب الاسباب عز و جل است</span> </h3> <p> و معنای آیه این است که: دلیل اینکه گفتیم نظام جاری در عالم قائم به تدبیر مدبری است که خود جزء عالم نیست، و همه اشیاء بالطبع در برابرش خاضعند، و بر وفق مشیت او و آن طور که او بخواهد سیر می‌کنند، این است که در زمین قطعه‌هایی هست نزدیک بهم و همسایه هم که خاکش از نظر طبع شبیه بهم است و در آنها باغهای انگور می‌روید که خود از میوه‌هایی است که از نظر شکل و رنگ و طعم و درشتی و ریزی و لطافت و خوبی بسیار با هم مختلفند، و همچنین حاصلهایی می‌روید که جنس و صنف آنها مختلف است، گندم و جو این محل با گندم وجوه محل دیگر مختلف است. و نیز خرما می‌روید که بعضیها مثل همند، و از یک ریشه جوانه می‌زنند، و بعضی مثل هم نیستند، با اینکه زمین یکی است و همه از یک آب مشروب می‌شوند، و ما بعضی را بر بعضی بخاطر مزیت مطلوبی که در صفات آنست برتری دادیم. </p> <p>حال اگر کسی بگوید: این اختلافات مربوط به طبیعتی است که هر کدام برای خود دارند، و یا بخاطر عوامل خارجی است که در آنها اثر می‌کند، و به هر یک شکل و رنگ     <code class="page" rel="11,400"/> مخصوص و صفاتی جداگانه می‌دهد، زیرا علومی که متعرض شناسایی اشجار و گیاهان است و طبیعت خواص آنها را بطور مشروح بیان می‌کند هر یک از آنها را معلول عواملی می‌داند که در کیفیت تکوین آنها و آثار و خواص آنها دخالت دارند. </p> <p>در جواب می‌گوییم: بله، و لیکن ما نیز می‌پرسیم که جهت این اختلافی که در عوامل داخلی و خارجی هست چیست، و چه باعث شده که این علتها مختلف شوند، و در نتیجه آثارشان هم مختلف گردد؟ و اگر علت این اختلاف را هم سراغ دهی باز از علت اختلاف آن علت می‌پرسیم، تا منتهی شوی به ماده‌ای که مشترک میان تمامی موجودات جسمانی بوده و یک، یک اجزای آن ماده با هم شبیهند و معلوم است که چنین ماده‌ای که در تمامی موجودات یکی است، نمی‌تواند علت این اختلافات که می‌بینیم بوده باشد، پس جوابی جز این نداری که ما فوق تمامی سببها سببی است که هم ماده عالم را ایجاد کرده و هم در آن، صورتها و آثار گوناگون و بی‌شماری به کار برده، و به عبارت دیگر، در این میان سبب واحدی است دارای شعور و اراده که این اختلافات، مستند به اراده‌های مختلف اوست که اگر اختلاف اراده‌های او نمی‌بود هیچ چیزی از هیچ چیز دیگر متمایز نمی‌شد. </p> <p>و بر هر دانشمند متدبری لازم است که توجه داشته باشد و از این نکته غفلت نورزد که این آیات که اختلاف خلقت را مستند به اختلاف اراده خداوند می‌داند، در عین حال قانون علت و معلول را هم انکار نمی‌کند، کما اینکه بعضی خیال کرده‌اند، زیرا اراده خدای سبحان مانند اراده ما صفتی نیست که عارض بر ذات باشد، و در نتیجه ذات با تغییر اراده‌ها تغییر یابد، بلکه این اراده‌های گوناگون، صفت فعل خداست و از علل تامه و اسباب اشیاء انتزاع می‌شود  (در نظر شیعه، اراده صفت فعل است نه صفت ذات) و اختلاف آن باعث اختلاف در ذات نمی‌شود، این اجمال مطلب است تا ان شاء اللَّه در محل مناسبی توضیحش از نظر خواننده بگذرد. </p> <p>قرآن کریم از آنجایی که برهانش مبنی بر مقدماتی عقلی است که بدون آن حجت تمام نمی‌شد لذا دنباله آن فرمود: <span class="aya" rel="13_4" data-words="28-33">إن فی ذلک لآیات لقوم یعقلون</span>. </p> <p><span class="phrase">از بیانی که گذشت این معنا روشن گردید که اگر اختلاف در <em rel="fa_13_4_27-27" data-sentence="54:310">اکل</em> را به خدای تعالی نسبت داده و فرموده: ما برتری دادیم بعضی را بر بعضی در <em rel="fa_13_4_27-27" data-sentence="181:226">اکل</em> بدون اینکه اسمی از واسطه این اختلاف و یا وسائط آن ببرد، مانند <em>رفع سماء</em> بدون پایه دیدنی، که بدون ذکر واسطه به خود خداوند نسبت داده، و همچنین گستردن زمین، و قرار دادن جبال و انهار که در همه آنها واسطه‌ها را اسقاط کرده.</span> </p> <p>و غرض از این اسقاط وسائط بیدار کردن فطرت خواب‌آلود شنوندگان بوده تا از<code class="page" rel="11,401"/> جایش کنده شده به جستجو و بحث از سبب این اختلاف برخیزد، و پس از جستجویش سرانجام به خدا که مسبب و قاهر بر همه اسباب است پی برد. </p> <p>در این آیه شریفه التفات لطیفی از غیبت به تکلم با غیر به کار رفته،  (با اینکه قبلا همه جا می‌فرمود اوست که چنین و چنان کرد) در اینجا میفرماید: ما برتری دادیم بعضی را بر بعضی در اکل و بعید نیست نکته آن این باشد که سبب حقیقی را با کوتاهترین بیان معرفی کند، گویا کسی گفته است بعضی از آنها نسبت به بعضی دیگر برتری دارند، و سبب این برتری جز خدای سبحان کسی نیست، آن گاه خود گوینده خود را معرفی نموده، و با صیغه تکلم مع الغیر که تعظیم را می‌رساند اظهار کند که خود اوست آن سببی که دانشمندان در جستجویش هستند، و سایر اسباب همگی بسوی حضرت وی منتهی می‌گردند، آن گاه تمامی این مطالب را مختصر کرده و فرمود: ما برتری دادیم بعضی را بر بعضی. </p> <p>و همین تعبیر به <em>ما</em> ، خالی از اشعار به این معنا نیست که در این بین غیر از خدای سبحان اسباب الهی نیز در کارند، که به امر او عمل نموده، و همه به خدای سبحان منتهی می‌شوند. از آنچه گذشت این معنا روشن شد که سیاق آیه مورد بحث سیاق اقامه حجت بر توحید ربوبیت است نه بر اثبات صانع و یا توحید او، و خلاصه آن حجت این است که اختلاف اثری که در موجودات هست با اینکه ماده اصلی همه آنها یکی است از این حقیقت پرده برمی‌دارد که همه مستند به سببی هستند ما ورای این اصل مشترک که انتظام آن از مشیت و تدبیر اوست، پس مدبر عالم، خدای سبحان است و او رب آنست، و ربی غیر او ندارد. این است خلاصه حجتی که آیه در مقام اقامه آنست، پس اینکه از کلمات بعضی<span class="footnote" rel="1" title="تفسیر مجمع البیان، ج ۴، ص ۱۴۲، تفسیر قران العظیم، ج ۲ ص ۵۰۰، ط بیروت">*</span> از مفسرین استفاده می‌شود که آیه در مقام اثبات اصل صانع است صحیح نیست. </p> <p>علاوه بر آنچه گفته شد، به طوری که از سیاق آیات برمی‌آید، آیات مورد بحث در مقام احتجاج علیه وثنی مذهبان است، که در عین اینکه وحدت ربوبیت را منکرند و ارباب گوناگونی اثبات می‌کنند، در عین حال به وحدت واجب الوجود اعتراف داشته، خدای عز اسمه را قبول دارند، و با اینکه قبول دارند، معنا ندارد برای اثبات او علیه ایشان استدلال شود. </p> <p>و لذا بعضی<span class="footnote" rel="2" title="الجامع الاحکام القرآن، ج ۹، ص ۲۸۲">*</span> از مفسرین به این اشکال تنبه و آگاهی یافته و گفته‌اند: آیه مورد بحث     <code class="page" rel="11,402"/> علیه دهری مذهبان عرب که منکر صانعند احتجاج می‌کند ولی این نیز مردود است، زیرا از سیاق آیات دلیلی بر این مدعا نیست. </p> <p>و نیز این معنا روشن شد که فرق میان دو حجت و دلیل، یعنی حجت‌ <span class="aya" rel="13_3" data-words="1-5">و هو الذی مد الأرض...</span> و حجت‌ <span class="aya" rel="13_4" data-words="1-5">و فی الأرض قطع متجاورات...</span> این است که اولی توحید ربوبیت را از وحدتی که در کثرت مشاهده می‌شود، و ارتباط و اتصالی که در تدبیر همه موجودات عالم با همه کثرتش دیده می‌شود اثبات مینماید و می‌رساند که مدبر آن یکی است. </p> <p>ولی دومی به عکس اولی این مدعا را از طریق کثرت خواص و آثار در موجوداتی که در شرایط واحدی قرار دارند اثبات می‌کند، و می‌رساند که اختلاف آثار و خواص موجودات با اینکه اصل همه یکی است خود کاشف از وجود مبدئی است که این آثار و خواص مختلف و متفرق را افاضه می‌کند، و خود امری است ما ورای طبایع این موجودات، و سببی است فوق این اسباب که گفتیم اصلشان واحد است، و او رب همه است، و ربی غیر او نیست. </p> <p>و اما آن حجتی که قبل از این دو حجت اقامه شده بود یعنی جمله‌ <span class="aya" rel="13_2" data-words="1-4">الله الذی رفع السماوات...</span> دلیلی بود که مدعا را از هر دو طریق اثبات می‌کرد، زیرا هم در جمله <span class="aya" rel="13_2" data-words="21-22">یدبر الأمر</span> مساله تدبیر را تذکر می‌دهد، که عبارتست از وحدت کثیر و جمع متفرقات، و هم در جمله‌ <span class="aya" rel="13_2" data-words="23-24">یفصل الآیات</span> تفصیل را یادآوری می‌کند که خود تکثیر واحد و تفریق مجتمعات است، و حاصلش این است که امر عالم با همه تشتت و تفرقی که دارد تحت تدبیر واحدی اداره می‌شود، پس بهمین دلیل رب آن نیز واحد است و آن خدای سبحان است، و خدای تعالی است که آیات را تفصیل می‌دهد، و هر یک را از دیگری جدا و متمایز می‌سازد، و در نتیجه سعید از شقی، و حق از باطل جدا می‌گردد، و این همان معاد است، پس خداوند متعال از این برهان خود دو نتیجه می‌گیرد: یکی مبدأ و دیگری معاد، و در باره معاد می‌فرماید: <span class="aya" rel="13_2" data-words="25-28">لعلکم بلقاء ربکم توقنون</span><span class="footnote" rel="1" title="تا شاید شما به ملاقات پروردگار خود یقین کنید سوره رعد، آیه ۲">*</span>. </p> <h3>بحث روایتی</h3> <p> در تفسیر عیاشی از <em>خطاب اعور</em> و او بطور مرفوعه از اهل علم و فقاهت از آل محمد  ( ع) روایت کرده که فرمود: <span class="aya" rel="13_4" data-words="1-5">و فی الأرض قطع متجاورات</span> معنایش این است که   <code class="page" rel="11,403"/> یک قطعه زمین در مجاورت قطعه دیگری است، آن یکی حاصل‌خیز و پاک و این دیگری شوره زار است، عینا مانند مردمی که در مجاورت مردمی دیگر هستند، ولی از سنخ ایشان نیستند<span class="footnote" rel="1" title="تفسیر عیاشی، ج ۲، ص ۲۰۳، ح ۴">*</span>. </p> <p>و در تفسیر برهان از ابن شهر آشوب از <em>خرکوشی</em> در کتاب <em>شرف المصطفی</em> ، و ثعلبی در کتاب <em>الکشف و البیان</em> و فضل بن شاذان در کتاب <em>امالی</em> ،  (عبارت روایت از فضل بن شاذان است) که وی به سند خود از جابر بن عبد اللَّه روایت کرده که گفت: من از رسول خدا (ص) شنیدم که به علی بن ابی طالب (ع) می‌فرمود: مردم هر یک از یک شجره‌اند، و من و تو هر دو از یک شجره‌ایم، آن گاه این آیه را تلاوت فرمودند: <span class="aya" rel="13_4" data-words="7-20">جنات من أعناب و زرع و نخیل صنوان و غیر صنوان یسقی بماء واحد</span>، یعنی مردم همگی از یک آب سیراب می‌شوند که آن من و توایم، تفسیر برهان می‌گوید: این روایت را <em>نطنزی</em> در کتاب خصائص خود از سلمان آورده، و در روایت دیگری چنین آمده: من و علی از یک شجره، و مردم از شجره‌های گوناگونی هستند ، صاحب برهان اضافه می‌کند: حدیث جابر بن عبد اللَّه را طبرسی و علی بن عیسی در کتاب کشف الغمه نیز آورده‌اند<span class="footnote" rel="2" title="البرهان، ج ۲، ص ۲۷۸ ح ۱">*</span>. </p> <p>مؤلف: روایت مذکور را سیوطی در الدر المنثور از حاکم، و ابن مردویه از جابر آورده که گفت: شنیدم رسول خدا (ص) می‌فرمود: ای علی!مردم از شجره‌های مختلف و من و تو هر دو از یک شجره هستیم، آن گاه رسول خدا (ص) این آیه را تلاوت فرمود: <span class="aya" rel="13_4" data-words="6-17">و جنات من أعناب و زرع و نخیل صنوان و غیر صنوان</span><span class="footnote" rel="3" title="الدر المنثور، ج ۴، ص ۴۴">*</span>. </p> <p>و نیز در الدر المنثور است که ترمذی،  (وی روایت را حسن دانسته) بزار، ابن جریر، ابن منذر، ابو الشیخ، و ابن مردویه از ابو هریره از رسول خدا (ص) روایت کرده‌اند که در ذیل آیه‌ <span class="aya" rel="13_4" data-words="21-27">و نفضل بعضها علی بعض فی الأکل</span> فرموده: دقل و فارسی<span class="footnote" rel="4" title="&lt;em&gt;دقل&lt;/em&gt; خرمای غیر مرغوب است، و &lt;em&gt;فارسی&lt;/em&gt; نوعی خرمای خوب را گویند">*</span> و شیرین و ترش<span class="footnote" rel="5" title="تفسیر مجمع البیان، ج ۴، ص ۱۳۵، ط بیروت">*</span>. </p> 
