<h3 class="ayas">سوره آل‌عمران آیه‌های ۱۵۶ تا ۱۶۴</h3><code class="section" rel="3_156-164"/><h3>ترجمه آیات</h3> <p> <span class="trans" rel="3_156">ای گرویدگان به دین اسلام شما بمانند آنان که راه کفر و نفاق پیمودند، نباشید که گفتند اگر برادران و خویشان ما به سفر نرفتند و یا به جنگ حاضر نمی‌شدند به چنگ مرگ نمی‌افتادند، این آرزوهای باطل را خدا حسرت دلهای آنان خواهد کرد و خدا است که زنده می‌گرداند و می‌میراند (در هر وقت و به هر سبب که می‌خواهد) و به هر چه کنید آگاه است.  «۱۵۶» </span><span class="trans" rel="3_157">اگر در راه خدا کشته شوید یا بمیرید، در آن جهان به آمرزش و رحمت خدا نائل شوید و آن بهتر از هر چیزی است که در حیات و زندگی دنیا انسان می‌تواند برای خود فراهم آورد.  «۱۵۷» </span><span class="trans" rel="3_158">اگر در راه خدا بمیرید یا کشته شوید (اندوهگین نشوید که) به رحمت ایزدی پیوسته و به سوی خدا محشور خواهید شد.  «۱۵۸» </span><span class="trans" rel="3_159">رحمت خدا تو را با خلق، مهربان و خوش خوی گردانید، و اگر تند خو و سخت دل بودی مردم از پیرامون تو متفرق می‌شدند، پس چون امت به نادانی در باره تو بد کنند از آنان درگذر و از خدا بر آنها طلب آمرزش کن و برای دلجویی آنان در کار جنگ مشورت نما لیکن آنچه را که خود تصمیم گرفتی با توکل به خدا انجام ده که خدا آنان را که بر او اعتماد کنند دوست دارد و یاری می‌کند.  «۱۵۹» </span><span class="trans" rel="3_160">اگر خدا شما را یاری کند، محال است کسی بر شما غالب آید و اگر به خواری واگذارد آن کیست که بتواند بعد از آن شما را یاری کند؟ و اهل ایمان تنها به خدا (و قدرت و رحمت او) باید اعتماد کنند.  «۱۶۰» </span><span class="trans" rel="3_161">و البته هیچ پیغمبری خیانت نخواهد کرد، و هر کس خیانت کند روز قیامت به کیفر آن خواهد رسید و بطور کلی هر کس هر عمل نیک و بد در دنیا بجا آورد در قیامت تمام و کامل به جزای آن برسد و به هیچ کس ستمی نخواهد شد.  «۱۶۱» </span><span class="trans" rel="3_162">آیا کسی که با ایمان در راه رضای خدا قدم بردارد مانند کسی است که با کفر راه غضب خدا پیماید؟ منزل گاه او جهنم است و بسیار بد جایگاهی است.  «۱۶۲» </span><span class="trans" rel="3_163">این دو گروه مؤمن و کافر را به مراتب ایمان و کفر نزد خدا درجات مختلفه است و خداوند به هر چه می‌کنند آگاه است.  «۱۶۳» </span><span class="trans" rel="3_164">خدا بر اهل ایمان منت گذاشت که رسولی از خودشان در میان آنان بر انگیخت که بر آنها آیات خدا را تلاوت کند و نفوسشان را از هر نقص و آلایش پاک گرداند و به آنها احکام شریعت و حقایق حکمت بیاموزد هر چند قبلا گمراهی آنان آشکار بود.  «۱۶۴» </span></p>               <h3>بیان آیات</h3> <p> این آیات نیز تتمه آیاتی است که در خصوص جنگ احد نازل شده، و این آیات متعرض مساله دیگری است که برای مسلمین پیش آمد و آن عبارت بود از تاسف و حسرتی که از کشته شدن جنگجویانشان و بزرگانشان در دلشان پر شده بود، و قلم درشت کشتگان از طایفه انصار بود، چون از مهاجرین-بطوری که گفته شده-به جز چهار نفر کشته نشدند، و این حدس انسان را قوی می‌کند که بیشتر مقاومت از ناحیه انصار، و بیشتر ترس و وحشت از ناحیه مهاجرین بوده، و مهاجرین قبل از انصار گریختند. </p> <p>و کوتاه سخن اینکه آیات مورد بحث خطا و خبطی را که باعث این اسف و حسرت شد بیان می‌کند، و سپس به امر دیگری اشاره می‌کند که زائیده آن أسف و حسرت بود، و آن عبارت بود از سوء ظن به رسول خدا (ص)، و اینکه آن جناب، باعث شد که مسلمانان گرفتار آن حسرت و أسف شوند، و در آن مهلکه بیفتند، و این معنا از گفتار آنان استفاده می‌شود، گفتاری که آیات: <span class="aya" rel="3_156" data-words="19-26">لو کانوا عندنا ما ماتوا و ما قتلوا...</span>، و گفتار منافقین در آیات آینده یعنی آیه: <span class="aya" rel="3_168" data-words="6-9">لو أطاعونا ما قتلوا...</span> بر آن اشاره دارد چون خواسته‌اند بگویند:  لو اطاعونا و لم یطیعوا رسول اللَّه ، اگر اطاعت ما می‌کردند، و رسول خدا (ص) را اطاعت نمی‌کردند، نه می‌مردند و نه کشته می‌شدند،  (پس اگر رودربایستی نبود صریحا می‌گفتند) رسول خدا (ص) آنان را به کشتن داد. </p> <p>و آیات مورد بحث بیان می‌کند که رسول خدا (ص) به احدی خیانت نمی‌کند و این شان او نیست، بلکه او که فرستاده‌ای از ناحیه خدای تعالی است، شریف النفس و کریم الاصل و عظیم الخلق است، و به رحمتی از خدای تعالی دارای خویی نرم است، از خطاکاران مردم عفو می‌کند، برایشان استغفار می‌نماید، و در امور، به دستور خدای تعالی با ایشان مشورت می‌کند، و خدا با فرستادن چنین پیامبری بر آنان منت نهاده تا از ضلالت به سوی هدایت خارجشان کند. </p> <p> <span class="aya" rel="3_156" data-words="1-8">یا أیها الذین آمنوا لا تکونوا کالذین کفروا...</span> منظور از این کفار (که به مؤمنین می‌فرماید مثل آنان نباشید) خود کفارند،  (چون ظاهر جمله‌ <span class="aya" rel="3_156" data-words="7-8">کالذین کفروا</span> همین است) نه منافقان-که بعضی گفته‌اند-، برای این که نفاق بدان جهت که نفاق است منشا چنین سخنی- (که اگر با ما بودند کشته نمی‌شدند) نمی‌شود، و اگر<code class="page" rel="4,85"/> منافق هم این حرف را بزند-که البته می‌زند-به خاطر کفرش می‌باشد، پس باید این سخن را به کفار نسبت دهد-که داده-نه به منافقین. </p> <p>و <span class="phrase">تعبیر <em>ضرب فی الارض</em> کنایه است از مسافرت و کلمه: <em rel="fa_3_156_17-17" data-sentence="56:1037">غزی</em> جمع غازی  (جنگجو) است، همانطور که کلمه <em>طلب</em> جمع طالب و کلمه <em>ضرب</em> جمع ضارب است، و معنای جمله: <span class="aya" rel="3_156" data-words="27-30">لیجعل الله ذلک حسرة</span> این است که خدای تعالی همین سخن را مایه حسرت دلهای آنان قرار داد، تا عذابشان کند، پس این تعبیر از باب به کار بردن مقدمه در جای نتیجه است، چون حسرت، مقدمه عذاب است، و جمله: <span class="aya" rel="3_156" data-words="33-37">و الله یحیی و یمیت</span> بیان حقیقت أمر است، حقیقتی که کفار و گویندگان: <span class="aya" rel="3_156" data-words="19-20">لو کانوا...</span> در باره آن خطا کردند و کلمه: <em>یمیت- می‌میراند</em> ، هم شامل مرگ در بستر می‌شود و هم شامل قتل، چون در سابق هم گفتیم که وقتی کلمه <em>موت</em> بطور مطلق در کلام آیه، شامل هر دو می‌شود، و جمله: <span class="aya" rel="3_156" data-words="38-42">و الله بما تعملون بصیر</span> در جای تعلیل بکار رفته، می‌خواهد نهی در <span class="aya" rel="3_156" data-words="5-6">لا تکونوا...</span> را تعلیل کند، یعنی بفرماید اگر گفتیم شما مسلمین مثل کفار نباشید، برای این است که خدا بدانچه می‌کنید بینا است.</span> </p> <p>و در جمله‌ <span class="aya" rel="3_156" data-words="22-26">ما ماتوا و ما قتلوا...</span> موت مقدم بر قتل آمده، تا نشر هم به ترتیب لف در جمله‌ <span class="aya" rel="3_156" data-words="12-18">إذا ضربوا فی الأرض أو کانوا غزی</span> باشد، چون در این جمله نیز اول مسافرت آمده که معمولا مرگ در آن مرگ طبیعی است، و بعد جنگ آمده که معمولا مرگ در آن به کشته شدن است، ممکن هم هست که به این خاطر این موت را مقدم ذکر کرده که مردن امری طبیعی و عادی است، و کشته شدن امری غیر طبیعی است، و لذا آنکه طبیعی بود جلوتر آمده. </p> <h3> <span class="title" rel="3_156 3_157 3_158 3_159 3_160 3_161 3_162 3_163 3_164">نهی مؤمنین از هماهنگ شدن با کفار در باره شهدای جنگ احد</span> </h3> <p> و خلاصه معنای آیه نهی مؤمنین است از اینکه مثل کافران باشند، و در باره کسانی که در بیرون شهر یا در غیاب بستگان و یا در جنگ از دنیا بروند بگویند: اگر نزد ما مانده بودند نمی‌مردند و کشته نمی‌شدند، برای اینکه این سخن آدمی را به سوی عذابی قلبی و شکنجه‌ای الهی که همان حسرت باشد گرفتار می‌کند، علاوه بر اینکه سخنی است ناشی از جهل، برای اینکه دوری فلان شخص از خانواده و بستگانش، نه او را زنده می‌کند و نه می‌میراند، و اصولا احیا و اماته از شؤون مختص به خدای تعالی است، خدای وحده که شریکی برای او نیست، پس زنهار که شما مسلمانان مثل آن کفار نباشید، که خدا بدانچه می‌کنید بصیر و بینا است. </p> <p><code class="aya" rel="3_157"/> <span class="aya" rel="3_157" data-words="1-16">و لئن قتلتم فی سبیل الله أو متم لمغفرة من الله و رحمة خیر مما یجمعون</span> ظاهرا مراد از <span class="aya" rel="3_157" data-words="15-16">مما یجمعون</span> مال و ملحقات آن است که مهم‌ترین هدف در زندگی دنیا است، و اگر در این جمله قتل را جلوتر از موت ذکر کرد، برای این بود که کشته شدن در راه خدا نزدیک‌تر به مغفرت است تا مردن، پس این نکته باعث شد که در خصوص آیه مورد<code class="page" rel="4,86"/> بحث، قتل را جلوتر از موت بیاورد، <code class="aya" rel="3_158"/>و لذا در آیه بعد باز می‌بینیم که به همان ترتیب طبیعی برگشته و موت را قبل از قتل آورده، می‌فرماید: <span class="aya" rel="3_158" data-words="1-8">و لئن متم أو قتلتم لإلی الله تحشرون</span>، چون نکته‌ای که گفتیم در اینجا نبود. </p> <p><code class="aya" rel="3_159"/> <span class="aya" rel="3_159" data-words="1-6">فبما رحمة من الله لنت لهم...</span> کلمه: <em>فظ</em> به معنای جفا کار بی رحم است و غلیظ بودن قلب کنایه است از نداشتن رقت و رأفت، و کلمه: <em>انفضاض</em> که مصدر فعل <em>انفضوا</em> است متفرق شدن است. </p> <p>در این آیه شریفه التفاتی به کار رفته، چون در آیات قبل خطاب متوجه عموم مسلمین بود، و در این آیه متوجه شخص رسول خدا (ص) شده، و خطاب در اصل معنا در حقیقت باز به عموم مسلمین است و می‌خواهد بفرماید: رسول ما به رحمتی از ناحیه ما نسبت به شما مهربان شده است، و به همین جهت به او امر کردیم که از شما عفو کند و برایتان استغفار نماید و با شما در امور مشورت کند، و وقتی تصمیمی گرفت بر ما توکل کند. </p> <p>پس با اینکه اصل معنا این بود، باید دید چرا خطاب را به شخص رسول خدا (ص) بر گردانید؟ و چه نکته‌ای باعث آن شد؟ نکته‌اش همان مطلبی است که در اول آیات مربوط به جنگ خاطر نشان کرده و گفتیم: این آیات آمیخته با لحنی از عتاب و سرزنش است، به دلیل اینکه می‌بینیم خدای تعالی هر جا که مناسبت داشته از مردم به خاطر نافرمانیهایشان اعراض کرده است و یکی از آن موارد همین آیه مورد بحث است که متعرض یکی از حالات آنان است، آن حالتی که نوعی ارتباط با اعتراضشان بر رسول خدا (ص) دارد، و آن عبارت است از اندوهی که از کشته شدن دوستانشان داشتند، چون چه بسا که همین اندوه وادارشان کرد که در عمل رسول خدا خرده گیری نموده، کشته شدن آنان را به آن جناب نسبت دهند، و بگویند: تو باعث شدی که ما این چنین مستاصل و بیچاره شویم، و بخاطر همین نسبت ناروا، خدای تعالی از سخن گفتن با آنان اعراض نموده و روی سخن به رسول خدا (ص) کرده، فرموده: <span class="aya" rel="3_159" data-words="1-6">فبما رحمة من الله لنت لهم</span>. </p> <p>و این سخن به خاطر اینکه حرف <em>فا</em> در اول آن آمده فرع و نتیجه گیری از کلامی دیگر است که البته صریحا در آیات نیامده، ولی سیاق بر آن دلالت دارد و تقدیر کلام چنین است: و اذا کان حالهم ما تریه من الشباهة بالذین کفروا، و التحسر علی قتلاهم، فبرحمة منا لنت لهم، و الا لانفضوا من حولک<span class="footnote" rel="1" title="وقتی حالشان چنین است که می‌بینی، سخنانی نظیر سخنان کفار دارند، و بر کشتگان خود تحسر و اندوه می‌خورند، پس به رحمتی از ما نسبت به آنان مهربانی می‌کنی، چون اگر چنین نکنی از پیرامونت متفرق می‌شوند  (و خدا داناتر است)">*</span>. </p> <p>   <code class="page" rel="4,87"/> <span class="aya" rel="3_159" data-words="16-24">فاعف عنهم و استغفر لهم و شاورهم فی الأمر</span> این جمله برای این آمده که سیره رسول خدا (ص) را امضا کرده باشد، چون آن جناب قبلا هم همین طور رفتار می‌کرده و جفای مردم را با نرم‌خویی و عفو و مغفرت مقابله می‌کرده و در امور با آنان مشورت می‌کرده است، به شهادت اینکه اندکی قبل از وقوع جنگ با آنان مشورت کرد، و این امضا اشاره‌ای است به این که رسول خدا (ص) بدانچه مامور شده عمل می‌کند و خدای سبحان از عمل او راضی است. </p> <p>در این جمله خدای تعالی رسول گرامی خود ( ص) را مامور کرد تا از آنان عفو کند تا در نتیجه بر اعمال ایشان اثر معصیت مترتب نشود و اینکه از خدا بر ایشان طلب مغفرت کند با اینکه مغفرت بالآخره کار خود خدای تعالی است‌ </p><h3> <span class="title" rel="3_159 3_156 3_157 3_158 3_160 3_161 3_162 3_163 3_164">دستور الهی به پیامبر (ص) مبنی بر گذشت از مردم و مشورت با آنها شامل احکام الهی نمی‌شود</span> </h3> <p> و عبارت‌ <span class="aya" rel="3_159" data-words="19-20">استغفر لهم</span> هر چند مطلق است، و اختصاصی به مورد بحث آیه ندارد، و لیکن موارد حدود شرعی و امثال آن را شامل نمی‌شود،  (و چنان مطلق نیست که حتی اگر فردی مرتکب قتل شد او را هم ببخشاید و یا اگر زنا کرد تنها برایش طلب مغفرت کند و دیگر حد شرعی را بر او جاری نسازد) چون اگر اطلاق تا این مقدار شمول داشته باشد باعث لغو شدن تشریع می‌گردد، علاوه بر اینکه جمله: <span class="aya" rel="3_159" data-words="21-24">و شاورهم فی الأمر</span> که به یک لحن عطف بر مساله عفو و مغفرت شده، خود شاهد بر این است که این دو امر: یعنی <em>عفو</em> و <em>مغفرت</em> در چارچوب ولایت و تدبیر امور عامه بوده، چون اینگونه امور است که مشورت بر می‌دارد، و اما احکام الهی خیر، پس عفو و مغفرت هم در همان امور اداری جامعه است. </p> <p> <span class="aya" rel="3_159" data-words="25-33">فإذا عزمت فتوکل علی الله إن الله یحب المتوکلین</span> و چون خدای تعالی تو را به خاطر اینکه به او توکل کرده‌ای دوست می‌دارد در نتیجه ولی و یاور تو خواهد بود، و درمانده‌ات نخواهد گذاشت و به همین جهت که اثر توکل به خدا یاری و عدم خذلان است، دنبال این جمله فرمود: <code class="aya" rel="3_160"/> <span class="aya" rel="3_160" data-words="1-3">إن ینصرکم الله...</span> و مؤمنین را هم دعوت کرد به توکل و فرمود: اگر خدا شما را یاری کند کسی نیست که بر شما غلبه کند، و اگر شما را درمانده گذارد کیست که بعد از خدا شما را یاری کند؟ آن گاه در آخر آیه با بکار بردن سبب توکل (که ایمان باشد) در جای خود توکل مؤمنین را امر به توکل نموده و می‌فرماید: <span class="aya" rel="3_160" data-words="16-20">و علی الله فلیتوکل المؤمنون</span>، یعنی مؤمنین به سبب اینکه ایمان به خدا دارند و ایمان دارند به اینکه ناصر و معینی جز او نیست باید فقط بر او توکل کنند. <code class="page" rel="4,88"/><code class="aya" rel="3_161"/> <span class="aya" rel="3_161" data-words="1-6">و ما کان لنبی أن یغل...</span> <span class="phrase">کلمه <em>غل</em> که مصدر <em rel="fa_3_161_6-6" data-sentence="25:687">یغل</em> است، به معنای خیانت می‌باشد، و ما در تفسیر آیه: <span class="aya" rel="3_79" data-words="1-7">ما کان لبشر أن یؤتیه الله الکتاب</span><span class="footnote" rel="1" title="سوره آل عمران آیه:۷۹&quot;">*</span>، گفتیم که معنای این سیاق تنزیه ساحت رسول خدا (ص) از بدیها، اعمال زشت و طهارت دامن آن جناب از هر آلودگی است و معنایش این نیست که پیغمبر نباید چنین و چنان کند، بلکه معنایش این است که پیغمبر ساحتش مقدس‌تر از این است که چنین و چنان کند، در آیه مورد بحث هم معنایش این است که حاشا بر رسول ( ص) که به پروردگار خود و یا به مردم خیانت کند،  (چون خیانت به مردم هم خیانت به خدا است) با اینکه هر خیانتکاری با خیانتش پروردگارش را دیدار می‌کند، و آن گاه آنچه کرده است بدون کم و کاست تحویل می‌گیرد.</span> </p> <p><code class="aya" rel="3_162"/>بعد از تنزیه ساحت رسول خدا (ص) می‌فرماید: نسبت خیانت به رسول خدا (ص) دادن قیاسی است ظالمانه، و علاوه بر آن قیاسی است مع الفارق، برای اینکه آن جناب پیرو رضای خدا است، و از رضای خدای تعالی تجاوز نمی‌کند، و خیانتکاران با خیانت خود خشم عظیمی از خدا را به دست می‌آورند، و جایشان جهنم است که بدترین جایگاه است، این است منظور از جمله: <span class="aya" rel="3_162" data-words="1-10">أ فمن اتبع رضوان الله کمن باء بسخط من الله...</span>. </p> <p>هر چند ممکن هم هست که بگوئیم مراد از آن تعریض به مؤمنین است، و می‌خواهد بفرماید: این حالاتی که شما دارید متعرض خشم خدا شدن است، و خدای تعالی با این مواعظ خود شما را به سوی رضوان خویش می‌خواند، و معلوم است که رضوان خدا و خشم و سخط او مساوی نیستند. </p> <p><code class="aya" rel="3_163"/>خدای سبحان بعد از تقسیم مردم به این دو قسم می‌فرماید: هر یک از این دو طایفه درجاتی مختلف دارند، آنها که تابع رضوان خدایند، همه با هم مساوی نیستند، آنها هم که تابع سخط خدایند همه در یک درجه نیستند، و خدا بصیر به اعمال است، و می‌داند هر کسی در چه درجه‌ای از پیروی سخط و یا رضای او است، پس خیال نکنید که خیر اندک و یا شر مختصر از قلم او می‌افتد، و به خاطر این خیال باطل در این جور خیر و شرها مسامحه کنید. </p> <p><code class="aya" rel="3_164"/> <span class="aya" rel="3_164" data-words="1-5">لقد من الله علی المؤمنین...</span> در این آیه التفاتی دیگر به کار رفته و آن التفات از خطاب به مؤمنین به غیبت فرضی آنان است،  (با اینکه قبلا از مؤمنین می‌پرسید: آیا کسی که پیرو رضوان خدا است مثل کسی   <code class="page" rel="4,89"/> است که چنین و چنان کند؟) در اینجا آنان را غایب فرض کرده و می‌فرماید: خدا بر مؤمنین واجب کرده که چنین و چنان کنند ، و ما در سابق به طور کلی وجه اینگونه التفاتها را بیان کردیم، و اما وجه آن در خصوص این مورد این است که آیه شریفه در زمینه منت‌گذاری بر مؤمنین به خاطر صفت ایمانشان سخن می‌گوید و می‌خواهد بفرماید علت این منت‌گذاری صفت ایمان ایشان است و این معنا را تنها با آوردن صفت یعنی کلمه-مؤمنین می‌توان رسانید، حتی تعبیر <span class="aya" rel="3_156" data-words="3-4">الذین آمنوا</span> هم آن را نمی‌رساند، چون بطوری که گفته‌اند تنها صفت می‌تواند مشعر به علیت باشد، نه فعل، و اگر ما به این شوری نگوئیم حد اقل می‌گوئیم صفت بهتر علیت را می‌رساند تا فعل، معنای آیه روشن است. </p> <p>البته در این آیه بحث‌هایی دیگر هست که ان شاء اللَّه العزیز در هر موضعی مناسب یکی از آنها ایراد می‌گردد. <code class="page" rel="4,90"/> </p>
