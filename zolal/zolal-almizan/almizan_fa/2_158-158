<h3 class="ayas">سوره البقرة آیه ۱۵۸</h3><code class="section" rel="2_158-158"/><h3>ترجمه آیه</h3> <p> <span class="trans" rel="2_158">همانا صفا و مروه دو نمونه از نشانه‌های خدا است پس هر کس حج خانه و یا عمره بجای آورد میتواند میان آن دو، سعی کند و کسی که عمل خیری را به طوع و رغبت خود بیاورد، خداوند شاکر و دانا است «۱۵۸» </span></p> <h3>بیان</h3> <h3> <span class="title" rel="2_158">توضیح کلمات: صفا، مروه و شعائر</span> </h3> <p> صفا و مروه نام دو نقطه از شهر مکه است که حاجیان بین آن دو نقطه سعی میکنند و آن دو نقطه عبارت است از دو کوه که فاصله میان آن دو بطوری که گفته‌اند هفتصد و شصت ذراع و نیم است  و هر ذرع پنجاه تا هفتاد سانتیمتر است و اصل کلمه صفا در لغت به معنای سنگ سخت و صاف است، و کلمه مروه در اصل لغت نیز بمعنای سنگ سخت است، و کلمه شعائر جمع شعیره است که به معنای علامت است و مشعر را هم به همین جهت مشعر گفته‌اند، و نیز وقتی<code class="page" rel="1,579"/> میگویند:  فلان أشعر الهدی، فلانی هدی را اشعار کرد به معنای این است که آن حیوان را برای ذبح علامت زد. </p> <h3> <span class="title" rel="2_158">معانی کلمات: حج، عمره و طواف</span> </h3> <p> و کلمه حج در لغت بمعنای قصد بعد از قصد است یعنی قصد مکرر و در اصطلاح شرع به معنای عملی است که معهود در بین مسلمانان است، و کلمه اعتمار به معنای زیارت است که اصلش از عمارت گرفته شده، و عمره رفتن و اعتمار را بدین جهت اعتمار گفته‌اند که هر محلی وقتی زیارتگاه مردم شد، آباد می‌گردد، و در اصطلاح شرع بمعنای زیارت خانه کعبه است، البته بنحوی که در بین مسلمانان معهود و معروف است و کلمه جناح به معنای انحراف از حق و حد وسط است و منظور از آن گناه است. </p> <p>در نتیجه معنای جناح نداشتن اینست که عمل نامبرده جائز است، و کلمه یطوف در اصل یتطوف بود و تطوف که مصدر آنست، به معنای طواف کردن یعنی دور چیزی گردش کردن است، که از یک نقطه آن چیز شروع شود و به همان نقطه برگردد، از اینجا معلوم میشود که لازمه معنای طواف این نیست که حتما دور زدن اطراف چیزی باشد، تا شامل سعی نشود بلکه یکی از مصادیق آن دور زدن پیرامون کعبه است، و به همین جهت در آیه شریفه کلمه یطوف مطلق آمده، چون مراد به آن پیمودن مسافت میانه صفا و مروه هفت بار پشت سر هم بوده است. </p> <p>و کلمه تطوع از ماده طوع به معنای اطاعت است، و بعضی گفته‌اند تطوع با اطاعت این فرق را دارد که تنها در اطاعت مستحبی استعمال میشود، بخلاف کلمه اطاعت که هم شامل واجب میشود و هم مستحبّ، و بعید نیست-در صورتی که این حرف صحیح باشد-به این عنایت باشد که عمل واجب از آنجا که الزامی است به طوع و رغبت آورده نمیشود، بخلاف مستحبی که هر کس آن را بیاورد بطوع و رغبت خود و بدون هیچ شایبه‌ای آورده است. </p> <p>و این خود یک تلطفی در عنایت است، و گر نه اصل طوع به معنای چیزی است که بدون کراهت آورده شود، و این هم با واجب تطبیق می‌کند و هم با مستحبّ، هم چنان که در آیه: <span class="aya" rel="41_11" data-words="8-15">فقال لها و للأرض ائتیا طوعا أو کرها</span>،<span class="footnote" rel="1" title="سوره فصلت آیه ۱۱">*</span> در مقابل کره آمده است و در عین حال در اطاعت امر وجوبی نیز استعمال شده است. </p> <p>و اصل باب تفعل که کلمه مورد بحث ما از آن باب است این معنا را میدهد که انسان صفتی را در نفس خود جای دهد مانند تخلق به فلان خلق مثلا می‌گوییم: تمیز و تعلم و تطوع یعنی شروع کرد به تمیز دادن و آموختن و بطوع و رغبت خود عمل خیر کردن. </p> <p>   <code class="page" rel="1,580"/> پس از نظر لغت هیچ دلیلی نیست که بگوئیم تطوع مختص بامثال دستورات مستحبی است مگر آنکه همان عنایت عرفی این اختصاص را ایجاب کند. </p> <p> <span class="aya" rel="2_158" data-words="1-7">إن الصفا و المروة من شعائر الله</span> تا کلمه‌ <span class="aya" rel="2_158" data-words="17-18">یطوف بهما</span>، این آیه اشاره دارد به اینکه صفا و مروه دو محل است که به علامت الهی نشاندار شده و آن علامت، بندگان خدای را بسوی خدا دلالت می‌کند و خدا را بیادشان می‌آورد و از اینکه صفا و مروه را در مقابل همه موجودات اختصاص داده به اینکه از شعایرند با اینکه تمامی موجودات آدمی را بسوی آفریدگارش دلالت می‌کند، فهمیده میشود که مراد از شعائر، شعائر و آیت‌ها و نشانه‌های تکوینی نیست که تمامی موجودات آن را دارند بلکه خدای تعالی آن دو را شعائر قرار داده و معبد خود کرده، تا بندگانش در آن موضع وی را عبادت کنند، در نتیجه دو موضع نامبرده علاوه بر آن دلالتی که همه کائنات دارند، به دلالت خاصی بندگان را بیاد خدا می‌اندازد، پس شعیره بودن صفا و مروه خود دلالت دارد بر اینکه خدا برای این دو موضع عبادت خاصی مقرر کرده است. </p> <p>و اینکه جمله: <span class="aya" rel="2_158" data-words="8-18">فمن حج البیت أو اعتمر فلا جناح علیه أن یطوف بهما</span>، بخاطر فایی که بر سر آن است نتیجه شعیره بودن این دو مکان قرار داده شده، باز برای همین است که اصل تشریع سعی میانه آن دو را برساند، نه اینکه بخواهد بفرماید:  سعی بین صفا و مروه مستحبّ است. </p> <p>چون اگر مراد این بود که بفرماید سعی مستحبّ است نه واجب، جا داشت بفرماید سعی میانه صفا و مروه کار خوبی است، و خلاصه خوبیهای آن را بشمارد، نه اینکه بفرماید سعی میانه آن دو جائز است و مذمتی ندارد. </p> <h3> <span class="title" rel="2_158">آیه در مقام تشریع و بیان وجوب سعی است نه استحباب آن</span> </h3> <p> چون حاصل معنای آیه این است که از آنجا که صفا و مروه دو معبد از معابد خداست و ضرری ندارد که شما خدا را در این دو معبد عبادت کنید، و اینگونه حرف زدن لسان اصل تشریع است نه افاده اینکه این کار مستحبّ است، و گر نه مناسب‌تر آن بود که بفرماید صفا و مروه از آنجا که دو شعیره از شعائر خداست، خدا دوست میدارد بندگانش میانه آن دو محل را سعی کنند،  و این خود روشن است و تعبیر به امثال این عبارات که به تنهایی وجوب را نمی‌رساند، در مقام تشریع در قرآن شایع است، مثل اینکه در تشریع جهاد فرموده:  <span class="aya" rel="2_54" data-words="18-20">ذلکم خیر لکم</span>، این عملتان برای شما خیر است<span class="footnote" rel="1" title="سوره بقره آیه ۵۴">*</span> و در تشریع روزه فرموده:  <span class="aya" rel="2_184" data-words="27-31">و أن تصوموا خیر لکم</span>، و اینکه روزه بگیرید برایتان بهتر است،<span class="footnote" rel="2" title="بقره ۱۸۴">*</span> و در شکسته شدن نماز در سفر فرموده:  <span class="aya" rel="4_101" data-words="6-12">فلیس علیکم جناح أن تقصروا من الصلاة</span>، پس اینکه در سفر نماز را کوتاه بخوانید انحرافی از شما نیست<span class="footnote" rel="3" title="نساء ۱۰۱">*</span>       <code class="page" rel="1,581"/> <span class="aya" rel="2_158" data-words="19-26">و من تطوع خیرا فإن الله شاکر علیم</span> اگر این جمله را عطف بر مدخول فاء تفریع یعنی کلمه من حج بگیریم، تعلیل دیگری میشود برای اینکه چرا سعی بین صفا و مروه را تشریع کرد، چیزی که هست تعلیل اولی یعنی صفا و مروه از شعیره‌ها و معابد خدا هستند، تعلیلی بود خاص عبادت در صفا و مروه، و این تعلیل، تعلیلی میشود عام، هم برای سعی و هم برای هر عبادت دیگر، و نیز در اینصورت مراد به تطوع مطلق اطاعت خواهد بود نه اطاعت مستحبی. </p> <p>و اما اگر و او بر سر جمله مورد بحث واو عاطفه نباشد، بلکه استینافی باشد و خلاصه مطلبی از نو عطف بر اول آیه شده باشد، در اینصورت در این مقام خواهد بود که محبوبیت تطوف  سعی را فی نفسه افاده کند-البته در صورتی که مراد به تطوع خیر همان تطوف باشد و یا در این مقام خواهد بود که محبوبیت حج و عمره را برساند-در صورتی که مراد به تطوع خیر حج و عمره باشد، دقت فرمائید. </p> <h3> <span class="title" rel="2_158">شاکر بودن خدای تعالی وصفی حقیقی است نه مجازی</span> </h3> <p> و کلمه شاکر و علیم دو اسم از اسماء حسنای خدا است و شکر باین معنا است که شخصی که مورد احسان کسی قرار گرفته، احسان او را تلافی کند، یا صرفا احسانش را با زبان اظهار کند که تو چنین و چنان کردی و یا با عمل آن را تلافی کند مثلا اگر منعمی بمن با مال خود انعام کرده یا با ثنای جمیل انعامش را تلافی کنم و یا آن قدر مال در راه رضای او خرج کنم تا او از من راضی شود و عمل من از احسان او حکایت کند. </p> <p>و خدای سبحان هر چند که قدیم الاحسان است و هر احسانی که کسی به کسی بکند باز احسان او است، واحدی حقی بعهده او ندارد، تا او شکرش بجای آرد و لیکن در عین حال خودش اعمال صالحه بندگان را با اینکه همان هم احسان او است به بندگان، مع ذلک احسان بنده را به خودش خوانده و خود را شکرگزار بنده نیکوکارش خوانده است، و این خود احسانی است بالای احسان، و به همین عنایت فرموده: <span class="aya" rel="55_60" data-words="1-5">هل جزاء الإحسان إلا الإحسان</span> آیا پاداش احسان بنده به خداوند، غیر احسان خداوند به بنده میتواند باشد<span class="footnote" rel="1" title="الرحمن ۶۰">*</span>؟ و نیز فرموده:  <span class="aya" rel="76_22" data-words="1-9">إن هذا کان لکم جزاء، و کان سعیکم مشکورا</span>، این است جزای شما، و سعی شما شکرگزاری شده است<span class="footnote" rel="2" title="دهر ۲۲">*</span> پس اطلاق شکرگزاری بر خدای تعالی، اطلاقی است حقیقی نه مجازی. </p> <h3>بحث روایتی</h3> <h3> <span class="title" rel="2_158"> شامل روایاتی در باره صفا و مروه و سعی بین آن دو </span> </h3> <p> در تفسیر عیاشی از بعضی اصحاب امامیه از امام صادق ع روایت آورده که     <code class="page" rel="1,582"/> گفت: من از آن جناب از سعی‌ میانه صفا و مروه پرسیدم که آیا واجب است و یا مستحبّ؟ فرمود: واجب است، عرضه داشتم: آخر خدای تعالی می‌فرماید: <span class="aya" rel="2_158" data-words="13-18">فلا جناح علیه أن یطوف بهما</span>؟ فرمود: این در عمره قضاء است، چون رسول خدا ص با مشرکین شرط کرده بود که بتها را از میانه صفا و مروه بردارند، تا وی و اصحابش سعی کنند، مردی از اصحابش هنوز سعیش تمام نشده بود که مشرکین دوباره بت‌ها را به جای خود عودت دادند، در نتیجه این مسئله پیش آمد که آیا سعی آن مرد صحیح است و یا بخاطر حضور بت‌ها باطل؟ لذا این آیه شریفه در پاسخ این سؤال نازل شد که اگر سعی کرده‌اید، میانه صفا و مروه، در حالی که بت‌ها هم بوده‌اند، عیبی ندارد و جناحی بر شما نیست.<span class="footnote" rel="1" title="تفسیر عیاشی ج ۱ ص ۷۰ حدیث ۱۳۳">*</span> مؤلف: و از کافی هم قریب باین معنا روایت شده است.<span class="footnote" rel="2" title="فروع کافی ج ۴ ص ۴۳۵ حدیث ۸">*</span> و در کافی نیز از امام صادق ع روایت آورده که در ضمن حدیثی که داستان حج رسول خدا ص را حکایت می‌کند، بعد از طواف پیرامون خانه کعبه و دو رکعت نماز طوافش، فرمود: <span class="aya" rel="2_158" data-words="1-7">إن الصفا و المروة من شعائر الله</span>، لذا باید از همانجا آغاز کرد که خدا آغاز کرده، چون خدای عز و جل اول نام صفا را برده، باید سعی میانه صفا و مروه از همان صفا شروع شود. </p> <p>آن گاه امام صادق ع فرمود: مسلمانان خیال میکردند سعی میانه صفا و مروه از بدعت‌هایی است که مشرکین آن را درست کرده‌اند، ولی خدای عز و جل این آیه را نازل کرد: <span class="aya" rel="2_158" data-words="1-18">إن الصفا و المروة من شعائر الله، فمن حج البیت أو اعتمر فلا جناح علیه أن یطوف بهما</span>.<span class="footnote" rel="3" title="فروع کافی ج ۴ ص ۲۴۵ حدیث ۴">*</span> مؤلف: میان این دو روایت که در شان نزول آیه وارد شده، منافاتی نیست که خود خواننده هم بدان توجه دارد و اگر در این روایت فرمود: به آنچه خدا آغاز کرده باید آغاز کرد، منظور ملاک تشریع است، و در داستان هاجر مادر اسماعیل ع و آمد و شد هفت نوبتش میانه صفا و مروه، گذشت که گفتیم: همین عمل هاجر سنت شد. </p> <p>و در تفسیر الدر المنثور<span class="footnote" rel="4" title="تفسیر الدر المنثور ج ۱ ص ۱۶۰">*</span> است که از عامر شعبی روایت شده که گفت: در صفا بتی نصب شده بود، بنام اساف، و در مروه هم بتی بنام نائله، مردم دوران جاهلیت وقتی پیرامون کعبه طواف می‌کردند، می‌آمدند بین این دو بت سعی می‌کردند و دست به آنها میکشیدند. </p> <p>پس همین که رسول خدا ص وارد مکه شد، مردم عرضه داشتند: یا رسول اللَّه، مشرکین که بین صفا و مروه سعی می‌کنند، بخاطر اساف و نائله‌شان است نه اینکه سعی میانه صفا و مروه خود از شعائر باشد، در پاسخ این حرف، آیه: <span class="aya" rel="2_158" data-words="1-4">إن الصفا و المروة</span> نازل شد و فهماند که خدای تعالی         <code class="page" rel="1,583"/> برغم انف مشرکین این دو مکان را که محل دو بت آنان بود شعائر خود قرار داد. </p> <p>مؤلف: شیعه و سنی در مطالب گذشته روایات بسیاری نقل کرده‌اند، و مقتضای جمع میان این روایات این است که بگوئیم: آیه شریفه در تشریع سعی در عبادت حج نازل شد، در آن سالی که مسلمین حج کردند، و سوره بقره اولین سوره‌ای است که در مدینه نازل شده است. </p> <p>از اینجا نتیجه می‌گیریم که آیه شریفه سیاقش با سیاق آیات قبله متحد نیست، چون در سابق گفتیم: آیات قبله در سال دوم از هجرت در مدینه نازل شد، و از سوی دیگر گفتیم: که آیات اول سوره بقره در سال اول از هجرت نازل شده پس معلوم میشود سوره بقره سیاقهای متعددی دارد نه یک سیاق. <code class="page" rel="1,584"/> </p>
