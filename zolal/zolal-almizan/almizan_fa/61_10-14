<h3 class="ayas">سوره الصف آیه‌های ۱۰ تا ۱۴</h3><code class="section" rel="61_10-14"/><h3>ترجمه آیات</h3> <p> <span class="trans" rel="61_10">هان ای کسانی که ایمان آورده‌اید!آیا می‌خواهید شما را بر تجارتی راه نمایم که از عذابی دردناک نجاتتان می‌دهد؟.  «۱۰» </span><span class="trans" rel="61_11">آن تجارت این است که به خدا و رسولش ایمان آورید و در راه خدا با اموال و جانهایتان جهاد کنید این برای شما خیر است اگر بدانید.  «۱۱» </span><span class="trans" rel="61_12"> (اگر چنین کنید) خدای تعالی گناهانتان را می‌آمرزد و به جناتی داخلتان می‌کند که از زیر درختانش نهرها روان است و مساکنی طیب در باغهایی عدن و جاودانه دارد و این خود رستگاری عظیمی است. <code class="page" rel="19,436"/> «۱۲» </span><span class="trans" rel="61_13"> و سود دیگر این تجارت که مورد علاقه شما هم هست نصرتی از خدا و فتحی نزدیک است. و تو ای پیامبر مؤمنین را بشارت ده.  «۱۳» </span><span class="trans" rel="61_14">هان ای کسانی که ایمان آورده‌اید!یاران خدا باشید همان طور که عیسی بن مریم هم به حواریین گفت: از شما چه کسی مرا در راه خدا یاری می‌کند، حواریین گفتند: ماییم انصار خدا پس طائفه‌ای از بنی اسرائیل ایمان آوردند و طایفه‌ای کافر شدند و ما آنانی را که ایمان آوردند علیه دشمنانشان یاری کردیم و نیرومند و غالب شدند.  «۱۴» </span></p>     <h3>بیان آیات</h3> <p> این آیات مؤمنین را به ایمان به خدا و رسول او و به جهاد در راه خدا دعوت نموده، و آنان را به مغفرت و جنت در آخرت، و نصرت و فتح در دنیا وعده‌ای جمیل می‌دهد، و ایشان را دعوت می‌کند به اینکه نسبت به وعده نصرت خدا و تایید او اعتماد کنند. </p> <p>این دو معنایی که گفتیم غرض نهایی سوره است، و مطالبی که در آیات قبلی بود جنبه زمینه‌چینی برای این دو معنا را داشت. </p> <h3> <span class="title" rel="61_10 61_12 61_13 61_11 61_14">تجارتی که شما را از عذاب الیم نجات می‌دهد و مغفرت و جنت و نصرت و فتح در پی دارد</span> </h3> <p> <span class="aya" rel="61_10" data-words="1-12">یا أیها الذین آمنوا هل أدلکم علی تجارة تنجیکم من عذاب ألیم</span> استفهام در این آیه جنبه پیشنهادی را دارد که در معنای امر است. </p> <p><span class="phrase">کلمه <em rel="fa_61_10_7-7" data-sentence="5:274">تجارة</em> -به طوری که راغب گفته-به معنای تصرف در سرمایه به منظور به دست آوردن سود است، و در کلام عرب به غیر از این کلمه هیچ کلمه‌ای نیست که بعد از حرف <em>تا</em> حرف <em>جیم</em> آمده باشد<span class="footnote" rel="1" title="مفردات راغب، ماده &lt;em&gt;تجارة&lt;/em&gt; ">*</span>.</span> </p> <p>در این آیه شریفه ایمان و جهاد تجارت به حساب آمده که سرمایه‌اش جان آدمی، و ربح آن نجات از عذاب دردناک است، و آیه شریفه در معنای این آیه است: <span class="aya" rel="9_111" data-words="1-18">إن الله اشتری من المؤمنین أنفسهم و أموالهم بأن لهم الجنة یقاتلون فی سبیل الله فیقتلون و یقتلون</span>... </p> <p> <span class="aya" rel="9_111" data-words="34-38">فاستبشروا ببیعکم الذی بایعتم به</span><span class="footnote" rel="2" title="خدای عز و جل از مؤمنین جان و مالشان را به این بها خرید که بهشت از آن آنان باشد، و به همین جهت است که در راه خدا کارزار می‌کنند، می‌کشند و کشته می‌شوند پس بشارتتان باد به این معامله‌ای که کردید سوره توبه، آیه ۱۱۱">*</span>. </p> <p><span class="phrase">خدای عز و جل با نکره آوردن کلمه <em rel="fa_61_10_7-7" data-sentence="32:18">تجارة</em> آن را بزرگ داشته.</span> فرمود: شما را به     <code class="page" rel="19,437"/> تجارتی راه بنمایم یعنی به تجارتی مهم و عظیم و جلیل القدر. و در بیان ربح آن هم که همان نجات از عذاب است، بیان نکرد چه عذابی است، و فرمود <em>عذابی</em> تا بفهماند آن قدر بزرگ است که در بیان نمی‌گنجد. </p> <p>و مصداق این نجات که وعده‌اش را داده، همان مغفرت و جنت است، و به همین جهت در نوبت دوم جمله‌ <span class="aya" rel="61_12" data-words="1-6">یغفر لکم ذنوبکم و یدخلکم جنات...</span>، را بدل از آن نجات آورد، و اما نصرت و فتح که آن دو را نیز وعده داده، مصداق نجات نبودند، بلکه خارج از آن بودند، و به همین جهت آن دو را جداگانه ذکر کرد، و نفرمود: یغفر لکم ذنوبکم و یدخلکم جنات و ینصرکم و یفتح لکم-نجات از عذاب همین است که گناهانتان را می‌آمرزد، و به جنات داخلتان می‌کند، و بر دشمنان پیروزتان نموده، فتح نصیبتان می‌کند بلکه میان مغفرت و جنت و نصرت و فتح فاصله انداخت، و فرمود: <span class="aya" rel="61_13" data-words="1-9">و أخری تحبونها نصر من الله و فتح قریب</span> پس خواننده عزیز باید از این نکته غافل نماند. </p> <p><code class="aya" rel="61_11"/> <span class="aya" rel="61_11" data-words="1-12">تؤمنون بالله و رسوله و تجاهدون فی سبیل الله بأموالکم و أنفسکم...</span> این آیه شریفه جمله استینافی و جدید است، که می‌خواهد کلمه تجارت را که در آیه قبلی پیشنهاد کرده بود برای آنان تفسیر کند، گویا شخصی پرسیده این تجارت چیست؟ و در پاسخ فرمود این تجارت این است که به خدا و رسولش ایمان آورده، در راه او با مال و جانتان جهاد کنید . و اگر ایمان به رسول را با ایمان به خدا ذکر کرد، برای این بود که بفهماند اطاعت رسول در آنچه دستور می‌دهد واجب است، و گرنه ایمان به خدا بدون ایمان به رسول معنا ندارد، چون این رسول است که به ایمان به خدا دعوت می‌کند، هم چنان که فرموده: <span class="aya" rel="4_150" data-words="1-14">إن الذین یکفرون بالله و رسله و یریدون أن یفرقوا بین الله و رسله</span>... <span class="aya" rel="4_151" data-words="1-4">أولئک هم الکافرون حقا</span><span class="footnote" rel="1" title="کسانی که به خدا و فرستادگانش کفر ورزیده، می‌خواهند میان خدا و رسولش جدایی بیندازند اینان همان کافران حقیقی هستند سوره نساء، آیه ۱۵۰ و ۱۵۱">*</span>. </p> <p> <span class="aya" rel="9_41" data-words="13-18">ذلکم خیر لکم إن کنتم تعلمون</span> -یعنی این که گفتیم: به خدا و رسولش ایمان بیاورید، و چنین و چنان کنید، خیر خود شما را در نظر گرفتیم اگر به راستی از اهل علم باشید. و اما جاهلان، اعمالشان قابل اعتناء نیست، و معیار قرار نمی‌گیرد. </p> <p>بعضی از مفسرین گفته‌اند: مراد این است که اگر شما اهل علم و فهم باشید، خیر بودن این تجارت را درک می‌کنید. </p> <p>   <code class="page" rel="19,438"/><code class="aya" rel="61_12"/> <span class="aya" rel="61_12" data-words="1-10">یغفر لکم ذنوبکم و یدخلکم جنات تجری من تحتها الأنهار...</span> این جمله جواب شرطی است که در ظاهر کلام نیامده، ولی از آیه قبلی فهمیده می‌شود، و تقدیر کلام این است که: ان تؤمنوا باللَّه و رسوله و تجاهدوا فی سبیله یغفر لکم ذنوبکم... . </p> <p><span class="phrase">در آیه شریفه مورد بحث کلمه <em rel="fa_61_12_3-3" data-sentence="27:49">ذنوبکم</em> مطلق آمده، یعنی نفرمود کدام گناه آمرزیده می‌شود.</span> و از این اطلاق می‌توانیم نتیجه بگیریم که تمامی گناهان با شرایطی که ذکر شده آمرزیده می‌شود. اعتبار عقلی هم مساعد با این معنا است، چون این آمرزش در آیه شریفه مقدمه داخل شدن در بهشت جاودان ذکر شده، و معنا ندارد که کسی داخل چنین بهشتی بشود، در حالی که پاره‌ای از گناهانش آمرزیده نشده باشد. و ای بسا به منظور اشاره به همین نکته بوده که دنبال آیه فرموده: <span class="aya" rel="61_12" data-words="11-16">و مساکن طیبة فی جنات عدن</span> یعنی جناتی ثابت و دائمی. </p> <p>پس دائمی و ثابت بودن آن جنات خود اشاره است به اینکه مغفرت مزبور در آیه شامل همه گناهان می‌شود. </p> <p>علاوه بر این، در آیه شریفه میان ثمن و مثمن معامله، مقابله واقع شده. آنچه مؤمن به خدا می‌دهد، متاع قلیل دنیای ناپایدار است، و آنچه خدا به مؤمن وعده داده تا او را دلخوش سازد تا با طیب نفس و اراده‌ای قوی به این معامله اقدام کند و خود را قربانی نماید متاع و زندگی دائمی و باقی است، و به همین جهت به منظور تاکید این مطلب در آخر فرمود: <span class="aya" rel="61_12" data-words="17-19">ذلک الفوز العظیم</span>. </p> <p><code class="aya" rel="61_13"/> <span class="aya" rel="61_13" data-words="1-9">و أخری تحبونها نصر من الله و فتح قریب...</span> <span class="phrase">این آیه عطف است بر جمله‌ <span class="aya" rel="61_12" data-words="1-2">یغفر لکم...</span> و کلمه <em rel="fa_61_13_2-2" data-sentence="98:575">اخری</em> صفتی است که در جای موصوف به کار رفته، و نیز خبری است برای مبتدایی که حذف شده، و جمله‌ <span class="aya" rel="61_13" data-words="4-9">نصر من الله و فتح قریب</span> بیان کلمه <em rel="fa_61_13_2-2" data-sentence="327:388">اخری</em> است، و تقدیر کلام این است: و لکم نعمة-و یا خصلة-اخری تحبونها و هی نصر من اللَّه و فتح عاجل-و شما نعمتی-و یا خصلتی-دیگر دارید، که دوستش دارید، و آن عبارت است از نصرتی از خدا و فتحی نزدیک و جمله‌ <span class="aya" rel="61_13" data-words="10-12">و بشر المؤمنین</span> عطف است بر چیزی که از جمله سابق فهمیده می‌شد، گویا فرموده: قل یا ایها الذین امنوا هل ادلکم... <em>، </em> و بشر المؤمنین .</span> </p> <p>این بشارت در مقابل بشارتی است که در آیه شریفه زیر واقع شده، می‌فرماید: <span class="aya" rel="9_111" data-words="1-11">إن الله اشتری من المؤمنین أنفسهم و أموالهم بأن لهم الجنة</span>... <span class="aya" rel="9_111" data-words="34-38">فاستبشروا ببیعکم الذی بایعتم به</span><span class="footnote" rel="1" title="سوره توبه، آیه ۱۱۱">*</span>، و از این محاذات و مقابله روشن می‌شود که مژده‌ای هم که در آیه مورد بحث داده شده، در خصوص نصرت و فتح نیست، بلکه مجموع پاداشهایی است که خدا در دنیا و آخرت می‌دهد. </p> <p>همه این مطالب اموری است که از آیه شریفه به کمک سیاق و اعراب کلماتش استفاده می‌شود، ولی مفسرین در معنای آیه سخنانی دیگر گفته‌اند که سیاق، آن طور که باید با آن مساعد نیست، و به همین جهت از نقل آن خودداری کردیم. بعضی هم احتمال داده‌اند که جمله‌ <span class="aya" rel="61_13" data-words="10-12">و بشر المؤمنین</span> استینافی و جدید باشد. </p> <h3> <span class="title" rel="61_14">معنای اینکه فرمود: <span class="aya" rel="61_14" data-words="5-7">کونوا أنصار الله...</span> </span> </h3> <p> <span class="aya" rel="61_14" data-words="1-7">یا أیها الذین آمنوا کونوا أنصار الله...</span> یعنی آن قدر دین خدا را یاری کنید که به این علامت شناخته شوید. بنا بر این، آیه شریفه جنبه ترقی نسبت به آیه قبلی دارد که می‌فرمود <span class="aya" rel="61_10" data-words="5-6">هل أدلکم...</span>، در نتیجه برگشت معنای هر دو آیه به این می‌شود: با جان و مال خود تجارت کنید، و خدا را با ایمان و جهاد در راه او یاری نمایید، و بر یاری خود دوام و ثبات داشته باشید. </p> <p>و منظور از یاری کردن خدا یاری پیامبر خدا در پیش گرفتن راهی است که آدمی را با بصیرت به سوی خدا می‌کشاند، هم چنان که در جای دیگر فرموده: <span class="aya" rel="12_108" data-words="1-12">قل هذه سبیلی أدعوا إلی الله علی بصیرة أنا و من اتبعنی</span><span class="footnote" rel="2" title="بگو این است راه من که مردم را به سوی خدا دعوت کنم در حالی که خودم و پیروانم با بصیرت باشیم سوره یوسف، آیه ۱۰۸">*</span>. </p> <p>دلیل بر اینکه منظور از یاری خدا، یاری دین خدا و پیامبر خدا است، این است که جمله‌ <span class="aya" rel="61_14" data-words="5-7">کونوا أنصار الله</span> را تشبیه می‌کند به گفتار عیسی (ع)، می‌فرماید: کما <span class="aya" rel="61_14" data-words="9-22">قال عیسی ابن مریم للحواریین من أنصاری إلی الله قال الحواریون نحن أنصار الله</span> -همان طور که عیسی بن مریم به حواریین گفت: چه کسی یاور من به سوی خدا است؟ حواریین گفتند ماییم انصار خدا پس انصار خدا بودن حواریین معنایش این بود که انصار عیسی بن مریم باشند در پیمودن راه خدا، و توجه به آن درگاه. و راه خدا همان توحید و اخلاص عبادت برای خدای سبحان است. پس، از اینکه جمله‌ <span class="aya" rel="61_14" data-words="20-22">نحن أنصار الله</span> محاذی و مقابل جمله‌ <span class="aya" rel="61_14" data-words="14-17">من أنصاری إلی الله</span> قرار گرفته، و مطابق آن واقع شده، معلوم می‌شود که معنای هر دو جمله یکی است، یعنی معنای جمله‌ <span class="aya" rel="61_14" data-words="20-22">نحن أنصار الله</span> هم‌ <span class="aya" rel="61_14" data-words="14-17">من أنصاری إلی الله</span> است. پس اینکه مخاطبین در جمله‌ <span class="aya" rel="61_14" data-words="1-7">یا أیها الذین آمنوا کونوا أنصار الله</span> انصار خدا باشند، معنایش این است     <code class="page" rel="19,440"/> که انصار رسول خدا (ص) در نشر دعوت و اعلای کلمه حق باشند، و در این راه جهاد کنند، و این همان ایمان آوردن به رسول خدا (ص)، و اطاعت قاطع و صادق او در اوامر و نواهی او است، هم چنان که از سیاق آیات سوره هم همین معنا استفاده می‌شود. </p> <p> <span class="aya" rel="61_14" data-words="23-37">فآمنت طائفة من بنی إسرائیل و کفرت طائفة فأیدنا الذین آمنوا علی عدوهم فأصبحوا ظاهرین</span> -این قسمت از آیه شریفه به ماجرا و سرانجام پیشنهاد عیسی (ع) اشاره نموده، بیان می‌کند که بنی اسرائیل دو طائفه شدند، یکی حواریین بودند که به وی ایمان آوردند، و طائفه‌ای دیگر که کفر ورزیدند، و خدای تعالی مؤمنین را بر کفار که دشمن ایشان بودند غلبه داد، و بعد از آنکه روزگاری دراز توسری خور آنان بودند، سرور ایشان شدند. </p> <p>در این قسمت از آیه اشاره است به اینکه امت پیامبر اسلام هم عین این سرنوشت را دارند، آنها نیز مانند امت عیسی دو طائفه می‌شوند یکی مؤمن، و دیگری کافر. و اگر مؤمنین، خدای تعالی را که در مقام نصرت‌خواهی از آنان برآمده اجابت کردند، و پاس حرمت دستورات او را نگه داشتند، خدای تعالی هم ایشان را علیه دشمنانشان نصرت داده، و همان طور که مؤمنین به عیسی بعد از روزگاری مذلت به آقایی رسیدند، ایشان را نیز بر دشمنان خود سروری می‌بخشد. </p> <p>خدای تعالی در آخر داستانهای عیسی در سوره آل عمران به این داستان اشاره نموده، می‌فرماید: <span class="aya" rel="3_52" data-words="1-15">فلما أحس عیسی منهم الکفر قال من أنصاری إلی الله قال الحواریون نحن أنصار الله</span><span class="footnote" rel="1" title="عیسی وقتی از مردم احساس کفر نمود، پرسید انصار من به سوی خدا کیانند، حواریون گفتند: ما انصار خداییم سوره آل عمران، آیه ۵۲">*</span> و این قصه در شش آیه از آن سوره آمده که دقت در آنها معنای آیه مورد بحث را روشن می‌سازد. </p> <h3>بحث روایتی‌ <span class="title" rel="61_10 61_11 61_12 61_13 61_14">چند روایت در باره تجارت نجات دهنده، حواریون عیسی (علیه السلام) و...) </span> </h3> <p> در تفسیر قمی در روایتی که ابی الجارود از امام ابی جعفر در تفسیر آیه‌ <span class="aya" rel="61_10" data-words="1-12">یا أیها الذین آمنوا هل أدلکم علی تجارة تنجیکم من عذاب ألیم</span> نقل کرده فرموده: اصحاب گفتند: چه خوب بود می‌فهمیدیم این تجارت چیست که اگر بفهمیم جان و مال و حتی اولادمان را   <code class="page" rel="19,441"/> هم در به دست آوردن آن می‌دادیم. خدای تعالی فرمود: <span class="aya" rel="61_11" data-words="1-10">تؤمنون بالله و رسوله و تجاهدون فی سبیل الله بأموالکم</span>... <span class="aya" rel="61_12" data-words="17-19">ذلک الفوز العظیم</span><span class="footnote" rel="1" title="تفسیر قمی، ج ۲، ص ۳۶۵">*</span>. </p> <p>مؤلف: این معنا از طریق اهل سنت نیز روایت شده<span class="footnote" rel="2" title="الدر المنثور، ج ۶، ص ۲۱۴">*</span>. </p> <p>و در همان تفسیر در ذیل آیه‌ <span class="aya" rel="61_13" data-words="1-9">و أخری تحبونها نصر من الله و فتح قریب</span> آمده که امام فرمود: یعنی فتح امام قائم. و در روایتی دیگر فرموده: یعنی فتح مکه<span class="footnote" rel="3" title="تفسیر قمی، ج ۲، ص ۳۶۶">*</span>. </p> <p>و در کتاب احتجاج از امیر المؤمنین (ع) آمده که در ضمن حدیثی فرمود: زمین هیچ وقت از عالمی که ما یحتاج خلق را بیان کند و متعلمی که در راه نجات به دنبال علماء می‌رود، خالی نبوده، هر چند که این دو طائفه همیشه در اقلیت بوده‌اند. و خدای تعالی این معنا را در امت‌های انبیای گذشته بیان نموده است، و آن امت‌ها را مثل برای آیندگان کرده، مثل این کلامش که در باره حواریین عیسی (ع) می‌فرماید: عیسی به سایر بنی اسرائیل گفت: <span class="aya" rel="3_52" data-words="7-21">من أنصاری إلی الله قال الحواریون نحن أنصار الله آمنا بالله و اشهد بأنا مسلمون</span><span class="footnote" rel="4" title="احتجاج طبرسی، ج ۱، ص ۳۶۸">*</span>. </p> <p>مؤلف: این روایت هر چند در تفسیر آیه آل عمران وارد شده، ولی در باره آیه مورد بحث نیز فائده می‌دهد. </p> <p>و در الدر المنثور است که ابن اسحاق و ابن سعد از عبد اللَّه بن ابی بکر بن محمد بن عمرو بن حزم روایت کرده‌اند که گفت: رسول خدا (ص) به آن چند نفری که در عقبه دیدارش کردند فرمود: از بین خود دوازده نفر را به عنوان کفیل قوم خود به من معرفی کنید، همان طور که حواریون عیسی بن مریم کفیل قوم خود بودند<span class="footnote" rel="5" title="الدر المنثور، ج ۶، ص ۲۱۴">*</span>. </p> 
