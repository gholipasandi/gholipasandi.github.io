<h3 class="ayas">سوره الأحزاب آیه‌های ۴۱ تا ۴۸</h3><code class="section" rel="33_41-48"/><h3>ترجمه آیات</h3> <p> <span class="trans" rel="33_41">ای کسانی که ایمان آورده‌اید!یاد آورید خدا را، یاد بسیار.  «۴۱» </span><span class="trans" rel="33_42">و صبح و شام تسبیحش بگویید.  «۴۲» </span><span class="trans" rel="33_43">اوست کسی که بر شما درود می‌فرستد، و نیز ملائکه او، تا شما را از ظلمت‌ها به سوی نور در آورد، و خدا به مؤمنان مهربان است.  «۴۳» </span><span class="trans" rel="33_44">تحیتشان در روزی که او را دیدار کنند سلام است، برای ایشان اجری محترمانه فراهم کرده است.  «۴۴» </span><span class="trans" rel="33_45">ای پیامبر اسلام ما تو را شاهد بر امت، و نویدبخش و زنهارده آنان قرار دادیم.  «۴۵» </span><span class="trans" rel="33_46">و قرارت دادیم که دعوت کننده به اذن خدا، و چراغی نور بخش باشی. <code class="page" rel="16,492"/> «۴۶» </span><span class="trans" rel="33_47"> و مؤمنان را مژده بده که از ناحیه خدا فضلی بس بزرگ دارند.  «۴۷» </span><span class="trans" rel="33_48">و کافران و منافقان را اطاعت مکن، و آزارشان را واگذار کن و بر خدا توکل کن، و خدا برای اعتماد کافی است.  «۴۸» </span></p>           <h3>بیان آیات</h3> <p> این آیات مؤمنین را به ذکر و تسبیح دعوت نموده و به ایشان بشارت و وعده جمیل می‌دهد، و رسول خدا (ص) را با صفات کریم خود خطاب نموده و به او دستور می‌دهد که به مؤمنین بشارت دهد، و کفار و منافقین را اطاعت نکند، احتمال این نیز هست، که گفتار در باره مؤمنین در ایامی و گفتار در باره کفار و منافقین در ایامی دیگر نازل شده باشد. </p> <h3> <span class="title" rel="33_42">معنی و مراد از ذکر و تسبیحی که مؤمنان بدان امر شده‌اند و وجه اینکه فرمود: <span class="aya" rel="33_42" data-words="2-5">سبحوه بکرة و أصیلا</span> </span> </h3> <p> <code class="aya" rel="33_42"/> <span class="aya" rel="33_41" data-words="1-8">یا أیها الذین آمنوا اذکروا الله ذکرا کثیرا</span> <span class="phrase">کلمه <em rel="fa_33_41_6-6" data-sentence="5:611">ذکر</em> در مقابل <em>نسیان</em> به معنای به یاد داشتن است، و آن عبارت است از اینکه آدمی نیروی ادراک خود را متوجه یاد شده کند، حالا یا به اینکه نام آن را ببرد، و یا صفات او را به زبان جاری کند، خلاصه چیزی به زبان بگوید، که حکایت از آن مذکور کند، این یکی از مصادیق ذکر است،  (و گر نه مصداق مهم‌تر از آن این است که در قلب به یاد او باشی) <span class="aya" rel="33_42" data-words="1-5">و سبحوه بکرة و أصیلا</span> کلمه <em>تسبیح</em> به معنای منزه داشتن است، و این کلمه نیز مانند کلمه ذکر بستگی به لفظ ندارد، هر چند تسبیح به لفظ یعنی گفتن سبحان اللَّه نیز یکی از مصادیق آن است (و گرنه تسبیح در سویدای دل از آن مهم‌تر است).</span> </p> <p><span class="phrase">کلمه <em rel="fa_33_42_3-3" data-sentence="5:643">بکرة</em> به معنای اول روز و کلمه <em rel="fa_33_42_5-5" data-sentence="84:605">اصیل</em> به معنای آخر روز و بعد از عصر است، و اگر تسبیح را مقید به <em rel="fa_33_42_3-3" data-sentence="198:533">بکره</em> و <em rel="fa_33_42_5-5" data-sentence="257:517">اصیل</em> کرده، برای این است که این دو هنگام، هنگام تحول احوال افق است، در صبح، افق تاریک روشن می‌شود، و در غروب دوباره رو به تاریکی می‌گذارد، و این تغییر و دگرگونی مناسب با این است که خدای را منزه از تغیر و تحول، و معرض دگرگونی بودن بدانیم، ممکن هم هست دو کلمه بکرة و اصیل کنایه باشد از دوام، مانند شب و روز در آیه‌ <span class="aya" rel="41_38" data-words="6-10">یسبحون له باللیل و النهار</span><span class="footnote" rel="1" title="او را در شب و روز تسبیح می‌گویند، یعنی دائما در تسبیح او هستند سوره سجده، آیه ۳۸">*</span>.</span> </p> <h3> <span class="title" rel="33_41 33_42 33_43 33_44 33_45 33_46 33_47 33_48">مقصود از درود فرستادن خدا بر بندگان که بسیار یاد خدا می‌کنند</span> </h3> <p> <code class="aya" rel="33_43"/> <span class="aya" rel="33_43" data-words="1-11">هو الذی یصلی علیکم و ملائکته لیخرجکم من الظلمات إلی النور</span> معنای جامع کلمه <em>صلاة</em> -به طوری که از موارد استعمال آن فهمیده می‌شود- انعطاف است، چیزی که هست این معنای جامع به خاطر اختلاف مواردی که به آن نسبت داده می‌شود مختلف می‌شود، و به همین جهت بعضی<span class="footnote" rel="1" title="روح المعانی، ج ۲۲، ص ۴۳">*</span> گفته‌اند: صلات از خدا به معنای رحمت، و از ملائکه به معنای استغفار، و از مردم دعا است، لیکن این را نیز باید دانست که هر چند صلات از خدا به معنای رحمت است، اما نه هر رحمت، بلکه رحمت خاصی که ذخیره آخرت برای خصوص مؤمنین است، و سعادت آخرتی آنان و فلاح ابدیشان، مترتب بر آن می‌شود، و بدین جهت است که به دنبال جمله مورد بحث علت صلوات فرستادن خدای تعالی را چنین بیان کرده: <span class="aya" rel="33_43" data-words="7-15">لیخرجکم من الظلمات إلی النور و کان بالمؤمنین رحیما</span> صلوات می‌فرستد، تا شما را از تاریکی‌ها به سوی نور بیرون آورد، چون او همواره نسبت به مؤمنین رحیم است. </p> <p>این نکته را نیز باید دانست که خدای تعالی در کلام خود همواره یاد خود مر بندگان را مترتب کرده بر یاد بندگان مر او را، و فرموده: <span class="aya" rel="2_152" data-words="1-2">فاذکرونی أذکرکم</span><span class="footnote" rel="2" title="به یادم باشید تا به یادتان باشم سوره بقره، آیه ۱۵۲">*</span> هم چنان که فراموش کردن بندگان وی را، باعث فراموشی خدا مر بندگان را دانسته، و فرموده: <span class="aya" rel="9_67" data-words="16-18">نسوا الله فنسیهم</span><span class="footnote" rel="3" title="خدا را فراموش کردند، خدا هم ایشان را فراموش کرد سوره توبه، آیه ۶۷">*</span>، یکی از مصادیق یاد آوری خدا بندگان خود را، همانا درود فرستادن او بر آنان است، و این خود یادآوری ایشان است به رحمت، که مترتب شده بر یاد بندگان خدای خود را، چون فرمود: اگر خدا را بسیار یاد کنند، و او را صبح و شام تسبیح گویند، خدا هم بسیار بر آنان درود می‌فرستد، و غرق نورشان می‌کند، و از ظلمتها دورشان می‌سازد. </p> <p>همه اینها را بدان جهت گفتیم که معلوم شود جمله او کسی است که صلوات بر شما می‌فرستد...، در مقام تعلیل آیه قبل است، که می‌فرمود: ای کسانی که ایمان آورده‌اید خدا را بسیار یاد کنید، و این تعلیل همان قاعده کلی قبل را می‌رساند، و می‌فهماند که اگر شما خدا را زیاد یاد کنید، خدا هم به رحمت خود زیاد شما را یاد می‌کند، و از ظلمتها به سوی نور بیرونتان می‌سازد، و از این معنا استفاده می‌شود که مراد از ظلمتها، ظلمتهای فراموش کردن خدا، و غفلت از او است، و مراد از نور نور ذکر خدا است. </p> <p> <span class="aya" rel="33_43" data-words="12-15">و کان بالمؤمنین رحیما</span> در اینجا با اینکه جا داشت بفرماید و کان بکم رحیما-       <code class="page" rel="16,494"/> و او به شما مهربان است چون قبلا نام مؤمنین ذکر شده بود، ولی این طور نفرمود، بلکه نام مؤمنین را دو باره تکرار کرد، تا دلالت کند بر اینکه سبب رحمت خدا همانا صفت ایمان ایشان است. </p> <p><code class="aya" rel="33_44"/> <span class="aya" rel="33_44" data-words="1-9">تحیتهم یوم یلقونه سلام و أعد لهم أجرا کریما</span> <span class="phrase">از ظاهر سیاق بر می‌آید که کلمه <em rel="fa_33_44_1-1" data-sentence="31:298">تحیتهم</em> مصدری است که به مفعول خود اضافه شده است، و معنایش این است که ایشان تحیت گفته می‌شوند، یعنی روزی که پروردگارشان را ملاقات می‌کنند از ناحیه او و از ناحیه ملائکه او، به ایشان تحیت و سلام گفته می‌شود، به این معنا که ایشان در روز لقای خدا در امنیت و سلامتی هستند، و هیچ مکروهی و عذابی به ایشان نمی‌رسد.</span> </p> <p> <span class="aya" rel="33_44" data-words="5-9">و أعد لهم أجرا کریما</span> -یعنی اجری بسیار بزرگ و آبرومند برای ایشان آماده کرده است. </p> <h3> <span class="title" rel="33_45"><span class="phrase">اشاره به معنای <em rel="fa_33_45_5-5" data-sentence="15:69">شاهد</em> و <em>سراج منیر</em> بودن پیامبر گرامی (صلی اللَّه علیه و آله و سلم)</span> </span> </h3> <p> <code class="aya" rel="33_45"/> <span class="aya" rel="33_45" data-words="1-10">یا أیها النبی إنا أرسلناک شاهدا و مبشرا و نذیرا</span> معنای شاهد بودن رسول خدا (ص)، در تفسیر آیه‌ <span class="aya" rel="2_143" data-words="6-14">لتکونوا شهداء علی الناس و یکون الرسول علیکم شهیدا</span><span class="footnote" rel="1" title="سوره بقره، آیه ۱۴۳">*</span> و در آیات دیگری که مساله شهادت آن جناب را متعرض است، بیان کرده و گفتیم که رسول خدا (ص) در دنیا شاهد بر اعمال امت است، و آنچه امت می‌کنند او تحمل نموده روز قیامت آن را اداء می‌کند، و نیز گفتیم: که بعد از او امامان شاهد امت هستند، و آن جناب شاهد شاهدان است. </p> <p>و <span class="phrase">معنای <em>مبشر</em> و <em rel="fa_33_45_9-9" data-sentence="22:121">نذیر</em> بودن او این است که مؤمنین مطیع خدا و رسول را به ثواب خدا و بهشت بشارت، و کفار عاصی را به عذاب خدا و آتش او انذار می‌دهد.</span> </p> <p><code class="aya" rel="33_46"/> <span class="aya" rel="33_46" data-words="1-8">و داعیا إلی الله بإذنه و سراجا منیرا</span> دعوت آن جناب به سوی خدا همان دعوت مردم است به سوی ایمان به خدای یگانه، که لازمه آن ایمان به دین خدا است، و اگر دعوت آن جناب را مقید به اذن خدا کرد، بدان جهت است که به مساله بعثت و نبوت او اشاره کند. </p> <p>و <em>سراج منیر</em> بودنش به این است، که آن جناب را طوری قرار داد که مردم به وسیله او به سعادت خود و به راه نجاتشان از ظلمتهای شقاوت و گمراهی هدایت شوند، و بنا بر این، تعبیر مزبور از باب استعاره است، و اینکه بعضی<span class="footnote" rel="2" title="روح المعانی، ج ۲۲، ص ۴۶">*</span> گفته‌اند: مراد از <em>سراج منیر</em> ، قرآن است،     <code class="page" rel="16,495"/> و تقدیر آیه ذا سراج منیر-صاحب سراجی منیر است، بیهوده خود را به زحمت انداخته‌اند. </p> <p><code class="aya" rel="33_47"/> <span class="aya" rel="33_47" data-words="1-9">و بشر المؤمنین بأن لهم من الله فضلا کبیرا</span> <span class="phrase">کلمه <em rel="fa_33_47_8-8" data-sentence="5:740">فضل</em> به معنای عطا کردن بدون استحقاق گیرنده است، و در جای دیگر عطای خود را توصیف کرده و فرموده: <span class="aya" rel="6_160" data-words="1-6">من جاء بالحسنة فله عشر أمثالها</span><span class="footnote" rel="1" title="هر کس کار نیک کند ده برابر اجر دارد سوره انعام، آیه ۱۶۰">*</span>، و نیز فرموده: <span class="aya" rel="50_35" data-words="1-7">لهم ما یشاؤن فیها و لدینا مزید</span><span class="footnote" rel="2" title="هر چه بخواهند در اختیار دارند و بیش از خواستشان نیز نزد ما هست سوره ق، آیه ۳۵">*</span>، که در این دو آیه بیان کرده که او از ثواب آن قدر می‌دهد، که یک مقدارش در مقابل عمل قرار می‌گیرد، و بیشترش در مقابل عملی قرار نمی‌گیرد، و این همان فضل است، و در آیه شریفه هیچ دلیلی نیست بر اینکه دلالت کند که این اجر زیادی مخصوص آخرت است.</span> </p> <p><code class="aya" rel="33_48"/> <span class="aya" rel="33_48" data-words="1-13">و لا تطع الکافرین و المنافقین و دع أذاهم و توکل علی الله...</span> معنای اطاعت کافران و منافقان در اول سوره گذشت. </p> <p> <span class="aya" rel="33_48" data-words="7-9">و دع أذاهم</span> یعنی آنچه به تو آزار می‌رسانند رها کن، و در مقام پی‌گیری آن برمیا، و خود را مشغول بدان مساز، دلیل بر اینکه معنایش این است که ما گفتیم، جمله‌ <span class="aya" rel="33_48" data-words="10-13">و توکل علی الله</span> است، یعنی تو خود را در دفع آزار آنان مستقل ندان، بلکه خدا را وکیل خود در این دفع بدان، و خدا برای وکالت کافی است. </p> <h3>بحث روایتی‌ <span class="title" rel="33_41">روایاتی در باره فضیلت ذکر خدا در ذیل آیه: <span class="aya" rel="33_41" data-words="1-8">یا أیها الذین آمنوا اذکروا الله ذکرا کثیرا</span> </span> </h3> <p> در کافی به سند خود از ابن قداح، از امام صادق (ع) روایت کرده که گفت: هیچ چیزی در عالم نیست مگر آنکه‌حد و اندازه‌ای دارد، که وقتی بدان حد رسید تمام می‌شود، مگر ذکر خدا که هیچ حدی برایش نیست، که بگویی وقتی از این حد گذشت دیگر ذکر خدا خوب نیست، خدای عز و جل واجباتی را واجب کرد که هر کس آن واجبات را بجا آرد حدش را آورده، مثلا ماه مبارک رمضان حد روزه واجب، و حج خانه خدا، حد آن است، هر کس آن ماه را روزه بدارد، و حج واجب را بجا بیاورد، حدش را آورده، اما ذکر خدا چنین نیست، چون خدا به اندک آن راضی نیست، و برای زیادش هم حدی معین نکرده، امام  (ع) سپس این آیه را تلاوت کرد: <span class="aya" rel="33_41-42" data-words="1-13">یا أیها الذین آمنوا اذکروا الله ذکرا کثیرا، و سبحوه بکرة و أصیلا</span>،     <code class="page" rel="16,496"/>مجددا فرمود: به طوری که می‌بینید در این آیه برای ذکر، حدی معین نفرموده. </p> <p>آن گاه فرمود: پدرم کثیر الذکر بود بارها من با او قدم می‌زدم، و می‌دیدم که مشغول ذکر است، با او غذا می‌خوردم، می‌دیدم مشغول ذکر است، با مردم سخن می‌گفت مع ذلک سخن با مردم او را از ذکر خدا باز نمی‌داشت، و من بارها می‌دیدم که زبانش به سقف دهانش متصل است می‌گوید: لا اله الا اللَّه . </p> <p>و نیز بارها ما را جمع می‌کرد، و وادارمان می‌ساخت به گفتن ذکر، تا آفتاب طلوع می‌کرد، و وادارمان می‌کرد به اینکه هر کدام می‌توانیم قرآن بخوانیم و هر کدام از خواندن قرآن عاجزیم، ذکر بگوییم. </p> <p>آری آن خانه‌ای که ذکر خدا در آن بسیار شود، برکتش بسیار می‌شود، و ملائکه در آن خانه حاضر، و شیطانها دور می‌گردند، و آن خانه برای اهل آسمانها آن چنان درخشنده است که ستارگان برای اهل زمین، و خانه‌ای که در آن قرآن خوانده نشود، و ذکر خدا در آن نشود، برکتش کم است، و ملائکه از آن خانه گریزان، و در عوض شیطانها در آن حاضر می‌شوند. </p> <p>رسول خدا (ص) هم فرمود: آیا می‌خواهید شما را به بهترین اعمال خبر دهم؟ عملی که از نظر بالا بردن درجه شما از همه اعمال مؤثرتر است، و درجه شما را بالاتر می‌برد، و از هر عملی دیگر نزد سلطان شما، و مالکتان پاکیزه‌تر است، و از درهم و دینار برایتان بهتر، و حتی از این هم برایتان بهتر است که با دشمن خود بجنگید، شما ایشان را بکشید و ایشان شما را بکشند؟ اصحاب عرضه داشتند: بله، بفرمایید، فرمود: بسیار ذکر خدای عز و جل گفتن است. </p> <p>آن گاه امام صادق (ع) اضافه کردند که مردی نزد رسول خدا (ص) آمد و عرضه داشت: بهترین اهل مسجد کیست؟ فرمود آن کس که بیشتر ذکر می‌گوید. </p> <p>و نیز رسول خدا فرمود: به هر کس زبانی ذکرگو داده شد، خیر دنیا و آخرتش داده‌اند، و در معنای آیه‌ <span class="aya" rel="74_6" data-words="1-4">و لا تمنن تستکثر</span> فرمود: آنچه از عمل خیر که برای خدا انجام می‌دهی زیاد مشمار، و به نظرت جلوه نکند<span class="footnote" rel="1" title="اصول کافی، ج ۲، ص ۴۹۸، ح ۱">*</span>. </p> <p>و در همان کتاب به سند خود از ابی المعزاء (نام بقیه رجال حدیث را انداخته)   <code class="page" rel="16,497"/> روایت کرده که گفت: امیر المؤمنین (ع) فرمود: هر کس خدا را در نهان ذکر گوید، خدا را ذکر بسیار گفته، چون منافقین علنی ذکر خدا می‌گفتند، و چون به خلوت می‌رفتند، به یاد خدا نبودند، و خدای تعالی در باره ایشان فرموده: <span class="aya" rel="4_142" data-words="15-22">یراؤن الناس و لا یذکرون الله إلا قلیلا</span> -با مردم ریا می‌کنند، و خدا را جز اندکی ذکر نمی‌گویند<span class="footnote" rel="1" title="اصول کافی، ج ۲، ص ۵۰۱، ح ۲">*</span>. </p> <p>مؤلف: این استفاده‌ای که امام از آیه شریفه کرده، استفاده لطیفی است،  (چون آیه شریفه ذکر علنی را اندک شمرده، که مفهومش این می‌شود که ذکر سری ذکر کثیر است). </p> <p>و در خصال از زید شحام روایت کرده که گفت: امام صادق (ع) فرمود: هیچ بلایی برای مؤمن‌سخت‌تر از این سه بلاء نیست، که از سه نعمت محروم شود شخصی. </p> <p>پرسید: آن سه نعمت چیست؟ فرمود: یاری مسلمان با آنچه خدا به او روزی کرده، دوم انصاف دادن و خود را جای دیگران فرض کردن، و سوم زیاد خدا را ذکر کردن، البته منظور من از ذکر بسیار گفتن، سبحان اللَّه و الحمد للَّه و لا اله الا اللَّه و اللَّه اکبر تنها نیست، هر چند که آنهم ذکر خدا است، و لیکن منظور من ذکر خدا در هنگام استفاده و بهره‌مندی از حلال او، و باز ذکر خدا در هنگام برخورد به حرام او است<span class="footnote" rel="2" title="خصال، ج ۱، ص ۱۲۸، ح ۱۳۰">*</span>. </p> <p>و در الدر المنثور است که احمد، ترمذی، بیهقی، از ابی سعید خدری روایت کرده‌اند که گفت شخصی از رسول خدا (ص) پرسید: کدام یک از بندگان خدا در روز قیامت درجه بالاتری نزد خدا دارند؟ فرمود: آنان که ذکر خدا بسیار می‌گویند. من عرضه داشتم: یا رسول اللَّه (ص) حتی از جهاد کنندگان در راه خدا هم بالاترند؟ فرمود: آنها که ذکر خدا می‌گویند، حتی از مجاهدی هم که با شمشیر خود جهاد کند، تا شمشیرش بشکند، و خود غرق خون شود، بالاترند<span class="footnote" rel="3" title="الدر المنثور، ج ۵، ص ۲۰۵">*</span>. </p> <p>و در کتاب علل به سند خود از عبد اللَّه بن حسن، از پدرش، از جدش حسن بن علی  (ع) روایت کرده که فرمود: عده‌ای یهودی نزد رسول خدا (ص) آمدند، از همه عالمترشان مسائلی از آن جناب پرسید، از جمله مسائلی که پرسید این بود، که چرا تو را محمد، احمد، ابو القاسم، بشیر، نذیر، و داعی، نامیدند؟ آن حضرت فرمود: اما مرا داعی خواندند، چون من مردم را به دین پروردگار عز و جل خود می‌خوانم، و اما نذیرم       <code class="page" rel="16,498"/> خواندند، چون کسانی را که از اطاعتم سر بر چینند از آتش دوزخ انذار می‌دهم، اما بشیرم نامیدند، برای اینکه هر کس اطاعتم کند من او را به بهشت مژده می‌دهم... تا آخر<span class="footnote" rel="1" title="علل الشرائع، جزء اول، ص ۱۲۶، باب ۱۰۶، ش ۱">*</span>. </p> <p>و در تفسیر قمی در ذیل آیه‌ <span class="aya" rel="33_45" data-words="1-5">یا أیها النبی إنا أرسلناک</span>... <span class="aya" rel="33_48" data-words="7-17">و دع أذاهم و توکل علی الله و کفی بالله وکیلا</span> از معصوم نقل کرده که فرمود: این آیه در مکه و پنج سال قبل از هجرت نازل شد<span class="footnote" rel="2" title="تفسیر قمی، ج ۲، ص ۱۹۴">*</span>. </p> 
