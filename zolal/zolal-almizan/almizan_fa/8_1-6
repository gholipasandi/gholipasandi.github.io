<h2 class="sura">سوره انفال در مدینه نازل شده و دارای هفتاد و پنج آیه می‌باشد) </h2><h3 class="ayas">سوره الأنفال آیه‌های ۱ تا ۶</h3><code class="section" rel="8_1-6"/><h3>ترجمه آیات</h3> <p>   <span class="trans" rel="8_0"/><span class="trans" rel="8_1">از تو از انفال پرسش می‌کنند، بگو انفال مال خدا و رسول است، پس از خدا بترسید، و میان خود صلح برقرار سازید، و خدا و رسول او را اطاعت کنید اگر با ایمان هستید.  «۱» </span><span class="trans" rel="8_2">مؤمنین تنها کسانیند که وقتی یاد خداوند به میان می‌آید دلهایشان از ترس می‌تپد و وقتی آیات او برایشان تلاوت می‌شود ایمانشان زیادتر می‌گردد و بر پروردگار خود توکل می‌کنند.  «۲» </span><span class="trans" rel="8_3">همان کسانیند که نماز بپا داشته و از آنچه که روزیشان کرده‌ایم انفاق می‌کنند.  «۳» </span><span class="trans" rel="8_4">آنان آری، هم ایشانند مؤمنین حقیقی، برای ایشان است درجاتی نزد پروردگارشان و مغفرتی و رزقی کریم.  «۴» </span><span class="trans" rel="8_5">هم چنان که پروردگارت تو را به حق از خانه‌ات بیرون کرد، در حالی که طایفه‌ای از مؤمنین کراهت داشتند. <code class="page" rel="9,4"/> «۵» </span><span class="trans" rel="8_6"> با تو در امر حق مجادله می‌کنند و این جدالشان بعد از آن است که حق برایشان روشن گردید. در مثل مانند کسانی هستند که بسوی مرگشان می‌کشند و ایشان (ابزار قتل خود را) تماشا می‌کنند «۶» </span></p>         <h3>بیان آیات‌ <span class="title" rel="8_1"><span class="phrase">معنای <em>انفال</em> ، <em rel="fa_8_1_13-13" data-sentence="23:26">ذات</em> و مراد از اصلاح ذات البین</span></span> </h3> <p> از سیاق آیات این سوره بدست می‌آید که این سوره در مدینه و بعد از واقعه جنگ بدر نازل شده، به شهادت اینکه پاره‌ای از اخبار این جنگ را نقل می‌کند و مسائل متفرقه‌ای در باره جهاد و غنیمت جنگی و انفال و در آخر اموری را مربوط به هجرت ذکر می‌نماید. </p> <p><code class="aya" rel="8_1"/> <span class="aya" rel="8_1" data-words="1-8">یسئلونک عن الأنفال قل الأنفال لله و الرسول...</span> کلمه <em>انفال</em> جمع <em>نفل</em> -به فتح فاء-است، که به معنای زیادی هر چیزی است. و لذا نمازهای مستحبی را هم <em>نافله</em> می‌گویندچون زیاده بر فریضه است، و این کلمه بر زیادیهایی که <em>فی‌ء</em> هم شمرده شود اطلاق می‌گردد، و مقصود از <em>فی‌ء</em> اموالی است که مالکی برای آن شناخته نشده باشد، از قبیل قله کوه‌ها و بستر رودخانه‌ها و خرابه‌های متروک، و آبادیهایی که اهالی‌اش هلاک گردیده‌اند، و اموال کسی که وارث ندارد، و غیر آن، و از این جهت آن را انفال می‌گویند که گویا اموال مذکور زیادی بر آن مقدار اموالی است که مردم مالک شده‌اند، بطوری که دیگر کسی نبوده که آنها را مالک شود، و چنین اموالی از آن خدا و رسول خدا (ص) است. </p> <p>غنائم جنگی را نیز انفال می‌گویند، اینهم باز بخاطر این است که زیادی بر آن چیزی است که غالبا در جنگها مورد نظر است، چون در جنگها تنها مقصود ظفر یافتن بر دشمن و تار و مار کردن او است، و وقتی غلبه دست داد و بر دشمن ظفر پیدا شد مقصود حاصل شده، حال اگر اموالی هم به دست مردان جنگی افتاده باشد و یا اسیری گرفته باشند موقعیتی است زیاده بر آنچه مقصود بوده،  (پس همه جا، در معنای این کلمه، زیادتی نهفته است). </p> <p><span class="phrase">کلمه <em rel="fa_8_1_13-13" data-sentence="5:361">ذات</em> در اصل مؤنث <em>ذا</em> به معنای صاحب و از الفاظی است که همیشه باید اضافه شود، چیزی که هست بسیار استعمال شده است در <em>نفس هر چیز</em> یعنی در آن چیزی که حقیقت هر شی‌ء با آن محفوظ است، مثلا وقتی می‌گویند: <em>ذات انسان</em> معنایش آن چیزی است که انسان به وسیله آن انسان است، و <em>ذات زید</em> به معنای نفس انسانیت خاصه‌ای است که به اسم <em>زید</em> مسمی شده.</span> و <span class="phrase">بعید نیست که اصل در این لغت نفس ذات اعمال کذا: نفس صاحب فلان اعمال بوده باشد، و سپس به منظور اختصار گفته باشند ذات اعمال: صاحب کارها و یا تعبیر دیگری که این معنا را برساند، و به تدریج اعمال را هم انداخته و تنها<code class="page" rel="9,5"/> گفته‌اند: <em rel="fa_8_1_13-13" data-sentence="257:2">ذات</em> .</span> </p> <p>و همچنین در عبارت <em>ذات بین</em> که به معنای آن حالت و رابطه بدی است که در میان دو فرقه پدید می‌آید، چون دشمنی و خصومت همیشه بین دو طرف واقع می‌شود، پس این دشمنی <em>صاحب بین</em> است که عبارت دیگر آن <em>ذات بین</em> می‌شود، پس منظور از جمله‌ <span class="aya" rel="8_1" data-words="11-14">و أصلحوا ذات بینکم</span> این است که آن حالت بد و آن فسادی که در بینتان رخ نموده و آن تیرگی رابطه را اصلاح کنید. </p> <p>راغب در مفردات می‌گوید: <em>ذو</em> بر دو وجه است یکی آن است که به توسط آن چیزی را که بخواهیم به اسم جنس و اسم نوع وصف می‌کنیم. و در این صورت تنها به اسم ظاهر اضافه می‌گردد، و به صیغه تثنیه و جمع نیز در می‌آید، مثلا در تثنیه گفته می‌شود: <em>ذواتا</em> و در جمع:  <em>ذوات</em> و به هیچ وجه در هیچ صورت جز به اضافه استعمال نمی‌شود. </p> <p>سپس اضافه کرده است: علمای معانی این کلمه را استعاره گرفته و عبارت دانسته‌اند از عین هر چیز، چه اینکه جوهر باشد و یا عرض،  (و بر خلاف آنچه که گفتیم) آن را مفرد و مضاف به ضمیر و با الف و لام استعمال نموده و عینا معامله لفظ نفس و خاصه را با آن کرده و گفته‌اند: ذاته، نفسه و خاصته لیکن باید دانست که این نحوه استعمال از کلام عرب نیست. </p> <p>وجه دوم از لفظ <em>ذو</em> لغت قبیله <em>طی</em> است که آن را عینا بجای <em>الذی</em> بکار برده و در حالت رفع و نصب و جر و همچنین در حالت جمع و تانیث به یک لفظ استعمال می‌کنند هم چنان که شاعر گوید: و بئری ذو حفرت و ذو طویت <em>یعنی</em> و چاه من آن چاهی که حفر کردم، و آن چاهی که سنگ چین کردم .<span class="footnote" rel="1" title="مفردات راغب مادهذو">*</span> و اینکه گفت در این صورت تنها به اسم ظاهر اضافه می‌شود از <em>فراء</em> نقل شده است و لازمه‌اش این است که اگر دیدیم مضاف به ضمیر استعمال شده بگوییم: این نحوه استعمال از کلام مولدین است و انصاف بر این است که این نحوه استعمال کم است نه اینکه به کلی متروک شده باشد، به شهادت اینکه در کلمات امیر المؤمنین (ع) در بعضی از خطبه‌های نهج البلاغه دیده می‌شود. </p> <h3> <span class="title" rel="8_1">اختلاف مفسرین در قرائت‌ <span class="aya" rel="8_1" data-words="1-3">یسئلونک عن الأنفال</span> </span> </h3> <p> مفسرین در اینکه آیه شریفه در میان آیات قبل و بعدش چه موقعیتی دارد، و معنایش چیست؟ از چند جهت شدیدا اختلاف کرده‌اند و این اختلاف در معنای آیه بخاطر قرائت‌های مختلفی است که در جمله‌ <span class="aya" rel="8_1" data-words="1-3">یسئلونک عن الأنفال</span> رسیده، برخی آن را به اهل بیت پیغمبر   <code class="page" rel="9,6"/> (ع) نسبت داده‌اند و بعضی دیگر مانند عبد اللَّه بن مسعود، سعد بن ابی وقاص و طلحة بن مصرف آن را چنین قرائت کرده‌اند: <em>یسئلونک الانفال</em> و آن گاه بنا بر این قرائت گفته‌اند کلمه <em>عن</em> در قرائت مشهور زائد است. </p> <p>بعضی دیگر گفته‌اند: در قرائت غیر مشهور این کلمه مقدر است، عده‌ای گفته‌اند: منظور از انفال غنائم جنگی است، و عده‌ای دیگر گفته‌اند: فقط غنائم جنگ بدر است، و  <em>الف و لام</em> در <em>الانفال</em> برای عهد است،  (و معنایش انفال معهود است). </p> <p>بعضی دیگر گفته‌اند: منظور از آن <em>فی‌ء</em> است که مختص به خدا و رسول و امام است، عده‌ای دیگر گفته‌اند: اصلا این آیه با آیه خمس نسخ شده، و بعضی گفته‌اند: بلکه نسخ نشده و از محکمات است، و بطوری که از مراجعه به تفاسیر مفصل از قبیل تفسیر رازی<span class="footnote" rel="1" title="تفسیر فخر رازی ج ۱۵ ص ۱۱۵ ط تهران">*</span> و تفسیر آلوسی<span class="footnote" rel="2" title="تفسیر روح المعانی ج ۹ ص ۱۶۰ ط بیروت">*</span> و غیره مشهود می‌شود این نزاع و مشاجره از جهاتی که ذکر شد در میان مفسرین خیلی کش پیدا کرده. </p> <p>و <span class="phrase">لیکن آن چیزی که در اینجا با استمداد از سیاق کلام می‌توان گفت این است که آیه به سیاق خود دلالت دارد بر اینکه در میان اشخاص مشار الیه به <em rel="fa_8_1_1-1" data-sentence="135:510">یسئلونک</em> نزاع و تخاصمی بوده، و هر کدام حرفی داشته‌اند که طرف مقابلشان آن را قبول نداشته، و تفریعی که در جمله <span class="aya" rel="8_1" data-words="9-14">فاتقوا الله و أصلحوا ذات بینکم</span> است به خوبی دلالت دارد بر اینکه این نزاع و تخاصم در امر انفال بوده، و لازمه این تفریع این است که سؤال در صدر آیه بخاطر اصلاح و رفع نزاع از ایشان واقع شده، گویا این اشخاص در میان خود راجع به انفال اختلاف کرده‌اند، و سپس به رسول خدا (ص) مراجعه نموده‌اند تا حکم آن را از آن جناب بپرسند، و جوابی که می‌شنوند نزاعشان را خاتمه دهد.</span> </p> <p>و این سیاق-بطوری که ملاحظه می‌کنید-تایید می‌کند اولا اینکه قرائت مشهور یعنی <span class="aya" rel="8_1" data-words="1-3">یسئلونک عن الأنفال</span> راجح‌تر است، زیرا وقتی سؤال با لفظ <em>عن</em> متعدی شود معنای استعلام حکم و استخبار خبر را می‌دهد، بخلاف آنجایی که بدون <em>عن</em> متعدی شود که به معنای درخواست عطیه است، و با مقام ما سازگار نیست. </p> <p>و ثانیا اینکه انفال هر چند بحسب مفهوم عام است، هم غنیمت را شامل می‌شود و هم فی‌ء را-لیکن مورد آیه تنها غنائم جنگی است، آنهم نه فقط غنائم جنگ بدر، چون وجهی     <code class="page" rel="9,7"/> برای این تخصیص نیست، و اگر نزاع کنندگان در باره غنیمت جنگ بدر هم نزاع داشته‌اند قطعا برای این نبوده که خصوص جنگ بدر دخالتی داشته، بلکه برای این بوده که بطور کلی حکم اموالی را که مسلمین در جهادهای خود از دشمنان دین به دست می‌آورند بپرسند، و این بسیار روشن است. </p> <p>و اگر مورد آیه اختصاص به غنیمت جنگی دارد موجب نمی‌شود که حکم وارد در آن را هم مختص به موردش کنیم، چون (همه می‌دانیم) که مورد مخصص نیست، پس اطلاق آیه نسبت به هر درآمدی که آن را انفال بگویند محفوظ است، نه تنها اختصاص به جنگ بدر ندارد بلکه اختصاص به غنائم جنگی نیز نداشته و همه درآمدهای موسوم به نفل را شامل می‌شود، برای اینکه می‌فرماید انفال همه‌اش مال خدا و رسول او است و احدی از مؤمنین در آن سهم ندارد چه غنیمت جنگی باشد و چه فی‌ء. </p> <p>و اما جمله‌ <span class="aya" rel="8_1" data-words="4-8">قل الأنفال لله و الرسول</span> از ظاهر این جمله و همچنین از ظاهر موعظه‌ای که بعد از این جمله کرده و ایشان را به ایمان به خدا واداشته استفاده می‌شود که خدای تعالی اختلاف ایشان را تنها با همین که ملکیت انفال را مخصوص خود و رسولش کرده و از دست ایشان گرفته برطرف ساخته است، و لازمه این ظهور این است که نزاع این دو طایفه در این بوده که آن طایفه انفال و یا مقداری از آن را مخصوص خود می‌دانستند، و این طایفه منکر آن بوده‌اند، و خداوند سبحان با سلب ملکیت از هر دو طایفه و اختصاص دادن آن به خود و پیغمبر گرامی خود نزاع ایشان را حل و فصل نموده، و علاوه، موعظه می‌کند به اینکه از این مشاجره و نزاع دست بردارند. </p> <p>و اما اینکه بعضی گفته‌اند به دلیل اجماع سربازان جنگی هر غنیمتی را که در جنگ به دست بیاورند خودشان مالک می‌شوند مطلبی است که باید در فقه بررسی شود، و مربوط به فن تفسیر نیست. </p> <p>و کوتاه سخن، نزاعشان در انفال کاشف از این است که قبلا سابقه این را که غنیمت از خود ایشان باشد و یا سابقه دیگری نظیر این را داشته‌اند، چیزی که هست این سابقه، حکم مجملی داشته که باعث اختلاف ایشان شده، و هر طایفه‌ای آن را به نفع خود تفسیر می‌کرده، و آیات کریمه قرآن این برداشت ما را تایید می‌کند. </p> <h3> <span class="title" rel="8_1 8_2 8_3 8_4 8_5 8_6">معنی و ترتیبی که از ضمیمه ساختن آیات مربوط به انفال استفاده می‌شود</span> </h3> <p> توضیح اینکه، ارتباط آیات در این سوره و تصریح به داستان بدر کشف می‌کند از اینکه این سوره تمامیش مربوط به جنگ بدر و کمی پس از آن نازل شده، حتی ابن عباس هم بطوری که از وی نقل شده این سوره را <em>سوره بدر</em> نامیده، و آیاتی هم از این سوره که متعرض مساله<code class="page" rel="9,8"/> غنیمت است پنج آیه است که در سه جای سوره قرار گرفته و بر حسب ترتیب عبارت است از آیه <span class="aya" rel="8_1" data-words="1-8">یسئلونک عن الأنفال قل الأنفال لله و الرسول...</span> و آیه <span class="aya" rel="8_41" data-words="1-41">و اعلموا أنما غنمتم من شیء فأن لله خمسه و للرسول و لذی القربی و الیتامی و المساکین و ابن السبیل إن کنتم آمنتم بالله و ما أنزلنا علی عبدنا یوم الفرقان یوم التقی الجمعان و الله علی کل شیء قدیر...</span> و آیات زیر: <span class="aya" rel="8_67-69" data-words="1-45">ما کان لنبی أن یکون له أسری حتی یثخن فی الأرض تریدون عرض الدنیا و الله یرید الآخرة و الله عزیز حکیم، لو لا کتاب من الله سبق لمسکم فیما أخذتم عذاب عظیم، فکلوا مما غنمتم حلالا طیبا و اتقوا الله إن الله غفور رحیم</span>. و از سیاق آیه دوم به دست می‌آید که بعد از آیه اول و همچنین آیات بعدی نازل شده، برای اینکه فرموده: اگر به خدا و به آنچه که بر بنده‌مان در روز فرقان و روز تلاقی دو گروه نازل کردیم ایمان آوردید پس معلوم می‌شود این کلام بعد از واقعه بدر نازل شده. </p> <p>از آیات اخیر هم استفاده می‌شود که پرسش کنندگان از آن جناب در باره امر اسیران پرسش نموده‌اند، و درخواست کرده‌اند تا اجازه دهد اسیران کشته نشوند، بلکه با دادن فدیه آزاد گردند، و در جواب ایشان را مورد عتاب قرار داده است، و از اینکه فرمود: فکلوا... و تجویز کرد خوردن از غنیمت را، به دست می‌آید که اصحاب بطور ابهام چنین فهمیده بودند که مالک غنیمت و انفال می‌شوند، جز اینکه نمی‌دانستند آیا تمامی اشخاصی که حاضر در میدان جنگ بوده‌اند مالک می‌شوند؟ و یا تنها کسانی که قتال کرده‌اند؟ و آنها که تقاعد ورزیده‌اند از آن بی نصیبند، و آیا مباشرین که از آن سهم می‌برند بطور مساوی بینشان تقسیم می‌شود و یا باختلاف؟ مثلا سهم سواره‌ها بیشتر از پیاده‌ها و یا امثال آن است؟. </p> <p>چون جمله <em>فکلوا</em> مبهم بود باعث شد که مسلمین در میان خود مشاجره کنند، و سرانجام به رسول خدا (ص) مراجعه نموده و توضیح بپرسند، لذا آیه نازل شد: <span class="aya" rel="8_1" data-words="4-14">قل الأنفال لله و الرسول فاتقوا الله و أصلحوا ذات بینکم...</span> و ایشان را در استفاده‌ای که از جمله <span class="aya" rel="8_69" data-words="1-3">فکلوا مما غنمتم</span> کرده و پنداشته بودند که مالک انفال هم هستند تخطئه نموده و ملک انفال را مختص به خدا و رسول کرده، و ایشان را از تخاصم و کشمکش نهی نموده و وقتی بدین وسیله مشاجره‌شان خاتمه یافت آن گاه رسول خدا (ص) آن را به ایشان ارجاع داده و در میانشان بطور مساوی تقسیم کرد، و به همان اندازه سهمی برای آن عده از اصحاب که حاضر در میدان جنگ نبودند کنار گذاشت، و میان کسانی که قتال کرده و آنهایی که قتال نکردند و همچنین میان سوارگان و پیادگان تفاوتی نگذاشته است. </p> <p>آن گاه آیه دوم: <span class="aya" rel="8_41" data-words="1-9">و اعلموا أنما غنمتم من شیء فأن لله خمسه...</span> به فاصله کمی نازل<code class="page" rel="9,9"/> گردیده و رسول خدا (ص)  (بخاطر امتثال آن) از آنچه که به افراد داده بود پنج یک را دوباره پس گرفت، این است آن معنا و ترتیبی که از ضمیمه کردن آیات مربوط به انفال به یکدیگر استفاده می‌شود. </p> <h3> <span class="title" rel="8_1">بیان عدم منافات بین آیات مربوط به غنیمت و خمس با آیه:  <span class="aya" rel="8_1" data-words="4-8">قل الأنفال لله و الرسول</span> </span> </h3> <p> پس اینکه فرمود: <span class="aya" rel="8_1" data-words="1-3">یسئلونک عن الأنفال</span> به ضمیمه قرائنی که در سیاق کلام است این معنا را به دست می‌دهد که سؤال کنندگان، این سؤال را وقتی کردند که پیش خود خیال کرده بودند مالک غنیمت هستند و اختلافشان در این بود که مالک آن کدام طایفه است، و یا در این بود که به چه نحو مالک می‌شوند، و به چه ترتیبی در میانشان تقسیم می‌شود، و یا در هر دو جهت اختلاف داشته‌اند. </p> <p>و جمله‌ <span class="aya" rel="8_1" data-words="4-8">قل الأنفال لله و الرسول</span> جواب پرسش ایشان است، که می‌فرماید: انفال ملک کسی از ایشان نیست، بلکه ملک خدا و رسول او است که به هر مصرفی بخواهند می‌رسانند، و این بیان ریشه اختلافی که در میان آنان رخنه کرده بود برکند و بکلی از بین برد. </p> <p>و از همین بیان به خوبی برمی‌آید که آیه شریفه ناسخ آیه‌ <span class="aya" rel="8_69" data-words="1-3">فکلوا مما غنمتم...</span> نیست، بلکه مبین معنای آن و تفسیر آن است، و جمله <em>فکلوا</em> کنایه از مالکیت قانونی ایشان به غنیمت نیست، بلکه مراد از آن اذن در تصرف ایشان در غنیمت و تمتعشان از آن است، مگر اینکه رسول خدا (ص) آن را در میان ایشان تقسیم کند، که در اینصورت البته مالک می‌شوند. </p> <p>و نیز روشن می‌گردد که آیه‌ <span class="aya" rel="8_41" data-words="1-14">و اعلموا أنما غنمتم من شیء فأن لله خمسه و للرسول و لذی القربی...</span> ناسخ برای آیه‌ <span class="aya" rel="8_1" data-words="4-8">قل الأنفال لله و الرسول</span> نیست، بلکه تاثیری که نسبت به جهادکنندگان دارد این است که ایشان را از خوردن و تصرف در تمامی غنیمت منع می‌کند، چون بعد از نزول‌ <span class="aya" rel="8_1" data-words="5-8">الأنفال لله و الرسول</span> -و با اینکه قبلا دانسته بودند که انفال ملک خدا و رسول است-و از آیه‌ <span class="aya" rel="8_41" data-words="3-4">أنما غنمتم</span> غیر این را نمی‌فهمیدند، و آیه‌ <span class="aya" rel="8_1" data-words="4-8">قل الأنفال لله و الرسول</span> هم غیر این را نمی‌رساند که اصل ملک انفال از خدا و رسول است، بدون این که کوچکترین تعرضی نسبت به کیفیت تصرف در آن و جواز خوردن و تمتع از آن را داشته باشد، خوب، وقتی متعرض این جهات نبود، پس با آیه‌ <span class="aya" rel="8_41" data-words="3-4">أنما غنمتم...</span> هیچ منافاتی ندارد تا کسی بگوید آیه <span class="aya" rel="8_41" data-words="3-4">أنما غنمتم...</span> ناسخ آن است. </p> <p>پس از مجموع این سه آیه این معنا استفاده می‌شود که اصل ملکیت در غنیمت از آن خدا و رسول است، و خدا و رسول چهار پنجم آن را در اختیار جهادکنندگان گذارده‌اند تا با آن ارتزاق نموده، و آن را تملک نمایند، و یک پنجم آن را به خدا و رسول و خویشاوندان رسول و<code class="page" rel="9,10"/> غیر ایشان اختصاص داده تا در آن تصرف نمایند. </p> <p>دقت در این بیان این معنا را هم روشن می‌کند که تعبیر از <em>غنائم</em> به <em>انفال</em> که جمع نفل و به معنای زیادی است، اشاره است به علت حکم از طریق بیان موضوع اعم آن، گویا: فرموده است: از تو مساله غنائم را می‌پرسند که عبارت است از زیادتی که در میان مردم کسی مالک آن نیست، و چون چنین است در جوابشان حکم مطلق زیادات و انفال را بیان کن و بگو: همه انفال (نه تنها غنائم) از آن خدا و رسول او است و لازمه قهریش این است که غنیمت هم از آن خدا و رسول باشد. </p> <p>و چه بسا به همین بیان این معنا تایید شود که <em>الف و لام</em> در لفظ <em>الانفال</em> اولی، الف و لام عهد و در <em>الانفال</em> دومی برای جنس و یا برای استغراق بوده باشد، و روشن شود سر اینکه چرا فرمود: <span class="aya" rel="8_1" data-words="4-5">قل الأنفال</span> و نفرمود: قل هی للَّه و الرسول-بگو آن برای خدا و رسول است . </p> <p>و نیز به این بیان روشن می‌شود که جمله‌ <span class="aya" rel="8_1" data-words="4-8">قل الأنفال لله و الرسول</span> یک حکم عمومی را متضمن است که به عموم خود، هم غنیمت را شامل می‌شود، و هم سایر اموال زیادی در جامعه را، از قبیل سرزمین‌های تخلیه شده و دهات متروکه و قله کوه‌ها و بستر رودخانه‌ها و خالصه‌جات پادشاهان و اموال اشخاص بی وارث، و از همه این انواع تنها غنیمت جنگی متعلق به جهاد کنندگان به دستور پیغمبر است، و ما بقی در تحت ملکیت خدا و رسول او باقی است. </p> <p>این آن معنایی است که دقت در آیات کریمه فوق آن را افاده می‌کند، و لیکن مفسرین در باره آنها حرفهای دیگری زده‌اند که نقل آنها و اشکال و نقض در آنها فائده‌ای ندارد، و خواننده خود می‌تواند برای اطلاع از آن اقوال به تفاسیر مطول مراجعه نماید. </p> <h3> <span class="title" rel="8_2 8_1 8_3 8_4 8_5 8_6">پنج صفت برای مؤمنین حقیقی</span> </h3> <p> <span class="aya" rel="8_2" data-words="1-8">إنما المؤمنون الذین إذا ذکر الله وجلت قلوبهم...</span> این دو آیه و آیه بعدی آنها خصائص و امتیازات مردانی را که به معنای حقیقی کلمه، مؤمن هستند بیان نموده و اوصاف کریمه و ثواب جزیلشان را برمی‌شمارد تا بدین وسیله جمله سابق را که فرموده بود: <span class="aya" rel="8_1" data-words="9-14">فاتقوا الله و أصلحوا ذات بینکم</span> تاکید نماید. </p> <p>و از میان همه صفات ایشان، پنج صفت را انتخاب نموده و در این آیه ذکر کرده است و این پنج صفت، صفاتی هستند که داشتن آن مستلزم داشتن تمامی صفات نیک و ملازم با دارا بودن حقیقت ایمان است، صفاتی است که اگر خود انسان در آنها تامل و دقت کند خواهد دید که داشتن آن، نفس را برای تقوا و اصلاح ذات بین و اطاعت خدا و رسول آماده می‌سازد. </p> <p>و آن صفات عبارت است از:1-ترسیدن و تکان خوردن دل در هنگام ذکر خدا،2-زیاد<code class="page" rel="9,11"/> شدن ایمان در اثر استماع آیات خدا،3-توکل،4-بپا داشتن نماز،5-انفاق از آنچه که خدا روزی فرموده. و معلوم است که سه صفت اول از اعمال قلب و دو صفت اخیر از اعمال جوارح است، و در ذکر آن رعایت ترتیب واقعی و طبیعی آن شده است، چون نور ایمان به تدریج در دل تابیده می‌شود و هم چنان رو به زیادی می‌گذارد تا به حد تمام رسیده و حقیقتش کامل شود. مرتبه اول آن که همان تاثر قلب است عبارت است از وجل و ترس و تکان خوردن دل در هنگام ذکر خدا، و جمله‌ <span class="aya" rel="8_2" data-words="1-8">إنما المؤمنون الذین إذا ذکر الله وجلت قلوبهم</span> اشاره به آن است. </p> <p>و این ایمان هم چنان رو به انبساط نهاده و شروع به ریشه دواندن در دل می‌کند، و در اثر سیر در آیات داله بر خدای تعالی و همچنین آیاتی که انسان را بسوی معارف حقه رهبری می‌کند در دل شاخ و برگ می‌زند، بطوری که هر قدر مؤمن بیشتر در آن آیات سیر و تامل کند ایمانش قوی‌تر و زیادتر می‌گردد، تا آنجا که به مرحله یقین برسد، و جمله‌ <span class="aya" rel="8_2" data-words="9-15">و إذا تلیت علیهم آیاته زادتهم إیمانا</span> اشاره به آن است. </p> <p>وقتی ایمان انسان زیاد گشت و به حدی از کمال رسید که مقام پروردگارش را و موقعیت خود را شناخت، و به واقع مطلب پی برد، و فهمید که تمامی امور به دست خدای سبحان است، و او یگانه ربی است که تمام موجودات بسوی او بازگشت می‌کنند در این موقع بر خود حق و واجب می‌داند که بر او توکل کرده و تابع اراده او شود، و او را در تمامی مهمات زندگی خود وکیل خود گرفته به آنچه که او در مسیر زندگیش مقدر می‌کند رضا داده‌و بر طبق شرایع و احکامش عمل کند، اوامر و نواهیش را بکار بندد، و جمله‌ <span class="aya" rel="8_2" data-words="16-19">و علی ربهم یتوکلون</span> اشاره به همین معنا است. </p> <p>و وقتی ایمان به حد کاملش در دل مستقر گردید قهرا انسان بسوی عبودیت معطوف گشته و پروردگار خود را به خلوص و خضوع عبادت می‌کند، و این عبادت همان نماز است، علاوه، بسوی اجتماع نیز معطوف گشته حوائج اجتماع خود را برآورده می‌کند، و نواقص و کمبودیها را جبران می‌نماید، و از آنچه خدا ارزانیش داشته از مال و علم و غیر آن انفاق می‌نماید، و آیه<code class="aya" rel="8_3"/> <span class="aya" rel="8_3" data-words="1-7">الذین یقیمون الصلاة و مما رزقناهم ینفقون</span> همین معنا را می‌رساند. </p> <p>از آنچه گذشت روشن گردید که جمله‌ <span class="aya" rel="8_2" data-words="14-15">زادتهم إیمانا</span> اشاره است به زیادی از جهت کیفیت، یعنی ایمانشان رو به شدت و کمال می‌گذارد، پس اینکه بعضی از مفسرین آن را به معنای زیاد شدن کمیت و عدد مؤمنین گرفته اشتباه است. </p> <p><code class="aya" rel="8_4"/> <span class="aya" rel="8_4" data-words="1-13">أولئک هم المؤمنون حقا لهم درجات عند ربهم و مغفرة و رزق کریم</span> این حکمی است که خداوند کرده و فرموده: ایمان حقیقی تنها در دل آن کسانی ثابت<code class="page" rel="9,12"/> </p><h3> <span class="title" rel="8_4">مراد از درجات در: <span class="aya" rel="8_4" data-words="5-8">لهم درجات عند ربهم</span> مراتب قرب به خدا است</span> </h3> <p> و مستقر گشته که دارای پنج صفت بالا باشند، و به همین جهت هم اجر کریم ایشان را مطلق ذکر کرده و توضیح نداده که چیست بلکه فرموده: <span class="aya" rel="8_4" data-words="5-8">لهم درجات عند ربهم</span>. پس صفات کمال و ثواب و اجر عظیمی که اینگونه مردم دارند همان صفات و ثواب و اجری است که مؤمنین حقیقی دارای آنند. و <span class="phrase">اینکه فرمود: <span class="aya" rel="8_4" data-words="5-13">لهم درجات عند ربهم و مغفرة و رزق کریم</span>، کلمه <em rel="fa_8_4_10-10" data-sentence="110:550">مغفرت</em> به معنای گذشت الهی از گناهان است، و <em rel="fa_8_4_12-13" data-sentence="204:496">رزق کریم</em> نعمت‌های بهشتی است که نیکان از آن ارتزاق می‌کنند، و این تعبیر در چند جای قرآن واقع شده، مانند آیه‌ <span class="aya" rel="22_50-51" data-words="1-19">فالذین آمنوا و عملوا الصالحات لهم مغفرة و رزق کریم، و الذین سعوا فی آیاتنا معاجزین أولئک أصحاب الجحیم</span><span class="footnote" rel="1" title="پس کسانی که ایمان آورده و اعمال صالح می‌کنند ایشان راست مغفرت و رزق کریم، و کسانی که در ابطال آیات ما بذل جهد می‌کنند به خیال آنکه موفق می‌شوند، آنان اصحاب دوزخند سوره حج آیه ۵۱">*</span> و امثال آن.</span> </p> <p>و <span class="phrase">از همین جا معلوم می‌شود که منظور از <em rel="fa_8_4_6-6" data-sentence="36:212">درجات</em> در جمله‌ <span class="aya" rel="8_4" data-words="5-8">لهم درجات عند ربهم</span> مراتب قرب و منزلت و درجات کرامت معنوی است، و همین طور هم هست، برای اینکه مغفرت و جنت از آثار مراتب قرب به خدای سبحان و فروع آن است.</span> البته درجاتی که خدای تعالی در این آیه برای مؤمنین نامبرده اثبات می‌کند تمامی آن برای فرد فرد مؤمنین نیست، بلکه مجموع آن برای مجموع مؤمنین است، برای اینکه درجات مذکور از آثار و لوازم ایمان است، و چون ایمان دارای مراتب مختلفی است، لذا درجات هم که خداوند به ازای آن می‌دهد مختلف می‌باشد، بعضی از مؤمنین کسانی هستند که‌یکی از آن درجات را دارا می‌شوند، بعضی دیگر دو درجه و بعضی چند درجه بحسب اختلافی که در مراتب ایمان ایشان است. </p> <p>مؤید این معنا آیه‌ <span class="aya" rel="58_11" data-words="20-29">یرفع الله الذین آمنوا منکم و الذین أوتوا العلم درجات</span><span class="footnote" rel="2" title="خداوند کسانی را که ایمان آورده و کسانی را که علم داده شده‌اند به درجاتی برتری می‌دهد">*</span> و آیه <span class="aya" rel="3_162-163" data-words="1-25">أ فمن اتبع رضوان الله کمن باء بسخط من الله و مأواه جهنم و بئس المصیر، هم درجات عند الله و الله بصیر بما یعملون</span><span class="footnote" rel="3" title="پس آیا کسی که به پیشروی در جهاد خشنودی خدا را دنبال کرده مثل کسی است که (با فرار از آن) برگشته و خشمی از خدا را همراه می‌آورد، و سرانجامش جهنم است که بازگشت‌گاه بدی است؟، مردم دارای درجاتی نزد خدا هستند، و خدا به آنچه می‌کنند بینا است سوره آل عمران آیه ۱۶۳">*</span> است. </p>   <p>سوره مجادله آیه 11   <code class="page" rel="9,13"/> پس می‌توان گفت تفسیری که بعضی کرده و درجات آیه را به درجات بهشت معنا کرده‌اند تفسیر صحیحی نیست، و متعینا باید همان معنای سابق ما را کرده و گفت: منظور از آن درجات قرب به مقام پروردگار است، گو اینکه این درجات ملازم با درجات بهشت هم هست. </p> <p><code class="aya" rel="8_5"/> <span class="aya" rel="8_5" data-words="1-12">کما أخرجک ربک من بیتک بالحق و إن فریقا من المؤمنین لکارهون...</span> ظاهر سیاق چنین می‌رساند که جمله‌ <span class="aya" rel="8_5" data-words="1-2">کما أخرجک</span> متعلق به مدلول جمله‌ <span class="aya" rel="8_1" data-words="4-8">قل الأنفال لله و الرسول</span> است و تقدیرش چنین می‌باشد: خداوند حکم کرده به اینکه انفال برای او و رسولش باشد، و این حکم به حق است، هر چند بعضی از مؤمنین کراهت داشته باشند، هم چنان که خدا تو را از خانه‌ات به حق بیرون کرد با اینکه طایفه‌ای از ایشان کراهت داشتند، پس همه اینها حق و بر طبق مصلحت دین و دنیای ایشان بوده، و ایشان از آن مصالح غفلت داشته‌اند. </p> <p>بعضی از مفسرین گفته‌اند: جمله مذکور متعلق به جمله<code class="aya" rel="8_6"/> <span class="aya" rel="8_6" data-words="1-3">یجادلونک فی الحق</span> است. </p> <p>بعضی دیگر گفته‌اند: عامل در این جمله معنای حق است و تقدیر آن چنین است این ذکر از حق است، همانطور که پروردگارت تو را به حق از خانه‌ات خارج کرد و لیکن این دو معنا بطوری که ملاحظه می‌کنید از سیاق آیه بدور است. </p> <h3> <span class="title" rel="8_1 8_2 8_3 8_4 8_5 8_6">معنای <em>حق</em> و <em>جدال</em> </span> </h3> <p> و اما کلمه <em>حق</em> -منظور از این کلمه مقابل باطل است، و آن عبارت است از امر ثابتی که آثار واقعی مطلوبش بر آن مترتب بشود، و بحق بودن فعل خدا (بیرون کردن) به این معنا است که بحسب واقع متعین و واجب، همین فعل باشد. بعضی گفته‌اند: منظور از آن وحی است. بعضی دیگر گفته‌اند: منظور از آن جهاد است، و لیکن اینها معناهای بعیدی است. </p> <p>و اما <em>جدل</em> اصل در معنای جدل تافتن است، مثلا می‌گویند: <em>زمام جدیل</em> یعنی لگامی که بشدت تابیده شده، و اگر جدال را هم جدال می‌گویند-بطوری که در مجمع البیان گفته-به این اعتبار است که نزاع در آن از ناحیه پیچیدن از مذهبی به مذهبی دیگر برخاسته می‌شود.<span class="footnote" rel="1" title="مجمع البیان ج ۴ ص ۵۲۰ ط تهران">*</span> و معنای دو آیه مورد بحث این است که: خدای تعالی با اینکه مردم میل نداشتند مع ذلک در امر انفال حکم بحق کرد، هم چنان که تو را در مدینه از خانه‌ات بیرون کرد، بیرون کردنی که توأم با حق بود، و طایفه‌ای از مؤمنین‌از آن کراهت داشتند، و با تو در امر حق نزاع می‌کردند، و این نزاعشان بعد از آن بود که حق بطور اجمال برای ایشان روشن شده بود، و ایشان   <code class="page" rel="9,14"/> شبیه به مردمی هستند که بخواهند آنان را بکشند و آنها ایستاده و وسائل و ابزار قتل خود را تماشا می‌کنند. </p> <h3>بحث روایتی‌ <span class="title" rel="8_1 8_4 8_2 8_3 8_5 8_6"> (معنای انفال، شان نزول آیات مربوط به انفال...) </span> </h3> <p> مرحوم طبرسی در کتاب جوامع الجامع خود می‌گوید: ابن مسعود و علی بن الحسین زین- العابدین و امام باقر و امام صادق (ع) آیه مورد بحث را <em>یسئلونک الانفال</em> قرائت کرده‌اند.<span class="footnote" rel="1" title="جوامع الجامع ص ۱۶۳">*</span> مؤلف: این روایت را دیگران هم از ابن مسعود و همچنین از امام سجاد، امام باقر و امام صادق (ع) روایت کرده‌اند. </p> <p>و در کافی به سند خود از عبد صالح (ع) روایت کرده که فرمود: انفال عبارت است از هر زمین خرابی که اهلش منقرض شده باشند، و هر سرزمین که بدون جنگ و بدون بکار بردن اسب و شتر تسلیم شده است و با پرداختن جزیه صلح کرده باشند، سپس فرمود: و برای او است (یعنی برای والی و زمامدار) رءوس جبال و دره‌های سیل‌گیر و نیزارها و هر زمین افتاده‌ای که مربی نداشته باشد، و همچنین برای او است خالصه‌جات سلاطین، البته آن خالصه‌جاتی که به زور و غصب بدست نیاورده باشند، چون اگر به غصب تحصیل کرده باشند، هر مال غصبی مردود است، و باید به صاحبش برگردد، و او است وارث هر کسی که بی‌وارث مرده باشد و متکفل هزینه زندگی کسانی است که نمی‌توانند هزینه خود را به دست بیاورند.<span class="footnote" rel="2" title="کافی ج ۱ ص ۵۴۱">*</span> و نیز به سند خود از امام صادق (ع) روایت کرده که در ذیل آیه‌ <span class="aya" rel="8_1" data-words="1-3">یسئلونک عن الأنفال</span> فرموده: هر کس بمیرد و وارثی نداشته باشد مالش جزو انفال است.<span class="footnote" rel="3" title="کافی ج ۱ ص ۵۴۶">*</span> مؤلف: و در معنای این دو روایت روایات بسیاری از طرق ائمه اهل بیت  (ع) وارد شده است، و اگر در این روایات انفال به معنای غنائم جنگی را ذکر نکرده ضرر به جایی نمی‌زند، زیرا خود آیه بطوری که از سیاق آن برمی‌آید به مورد خود بر غنائم جنگی دلالت دارد. </p> <p>       <code class="page" rel="9,15"/> و در الدر المنثور است که: طیالسی و بخاری در کتاب ادب المفرد و مسلم و نحاس در کتاب ناسخش و ابن مردویه و بیهقی در کتاب شعب همگی از سعد بن ابی وقاص روایت کرده‌اند که گفت: از آیات قرآن چهار آیه در شان من نازل شده: اول اینکه مادرم قسم خورده بود که اعتصاب غذا نموده و لب به آب و غذا نگشاید تا من از محمد (ص) دست بردارم خداوند این آیه را نازل کرد: <span class="aya" rel="31_15" data-words="1-19">و إن جاهداک علی أن تشرک بی ما لیس لک به علم فلا تطعهما و صاحبهما فی الدنیا معروفا</span>.<span class="footnote" rel="1" title="و اگر (پدر و مادرت) سر بسرت گذاشتند که (از ایمان دست برداری) و به من شرک بورزی پس آن دو را اطاعت مکن، و با ایشان در دنیا به خوشی و نیکی مصاحبت کن سوره لقمان آیه ۱۵">*</span> دوم اینکه در جنگ شمشیری بدست من افتاد که خیلی از آن خوشم آمد، به رسول خدا  (ص) عرض کردم: این شمشیر را به من بده، آیه نازل شد: <span class="aya" rel="8_1" data-words="1-3">یسئلونک عن الأنفال</span>. </p> <p>سوم اینکه وقتی من مریض شدم رسول خدا (ص) به عیادتم آمد، عرض کردم: یا رسول اللَّه!من می‌خواهم مال خودم را تقسیم کنم، آیا می‌توانم به نصف وصیت کنم؟ فرمود: نه، عرض کردم: به ثلث چطور؟ حضرت ساکت شد، و همین باعث شد که وصیت به ثلث جایز گردید. </p> <p>چهارم اینکه من با عده‌ای از انصار شراب خوردم، و یکی از ایشان با استخوان فک شتر به بینی من زد، من خدمت رسول خدا (ص) آمدم، خداوند حکم حرمت شراب را نازل کرد.<span class="footnote" rel="2" title="الدر المنثور ج ۳ ص ۱۵۸">*</span> مؤلف: این روایت خالی از اشکال نیست، اولا برای اینکه جمله‌ <span class="aya" rel="31_15" data-words="1-7">و إن جاهداک علی أن تشرک بی...</span> در ذیل آیه <span class="aya" rel="31_14" data-words="1-4">و وصینا الإنسان بوالدیه</span><span class="footnote" rel="3" title="سوره لقمان آیه ۱۴">*</span> قرار دارد که سیاقش با اینکه در باره شخص معینی و جهت خاصی نازل شده باشد منافات دارد، علاوه بر اینکه در ذیل آیه‌ <span class="aya" rel="6_151" data-words="1-14">قل تعالوا أتل ما حرم ربکم علیکم ألا تشرکوا به شیئا و بالوالدین إحسانا...</span><span class="footnote" rel="4" title="سوره انعام آیه ۱۵۱">*</span> گفتیم که دستور احسان به پدر و مادر از احکام عامه است که اختصاص به این شریعت و آن شریعت ندارد. </p> <p>و ثانیا برای اینکه گرفتن شمشیر و آن را از رسول خدا (ص) درخواست کردن با قرائت یسئلونک الانفال-از تو انفال می‌خواهند مناسبت دارد، نه با قرائت <span class="aya" rel="8_1" data-words="1-3">یسئلونک عن الأنفال-</span> از تو از انفال سؤال می‌کنند و توضیحش در سابق گذشت. </p> <p>و ثالثا برای اینکه استقرار سنت بر وصیت به ثلث به آیه قرآن نبوده بلکه به سنت نبوی         <code class="page" rel="9,16"/> بوده است،  (و با این حال چطور سعد گفته است: از آیات قرآن چهار آیه در شان من نازل شده؟). </p> <p>و رابعا گو اینکه داستان شرابخوردنش با جماعتی از اصحاب و پاره شدن بینیش بوسیله استخوان فک شتر حق است، و لیکن چرا نگفت که رفقایش مختلط از مهاجر و انصار هر دو طایفه بودند، و چرا نگفت که بینیش را عمر بن خطاب پاره کرد؟ علاوه، در این قضیه آیه سوره مائده نازل شد، که نزولش برای تحریم نبوده، بلکه به منظور تشدید و تاکید تحریم بود، و بیان این معنا در ذیل آیه‌ <span class="aya" rel="5_90" data-words="1-16">یا أیها الذین آمنوا إنما الخمر و المیسر و الأنصاب و الأزلام رجس من عمل الشیطان</span><span class="footnote" rel="1" title="سوره مائده آیه ۹۰">*</span> گذشت. </p> <p>و نیز در همان کتاب است که احمد، عبد بن حمید، ابن جریر، ابو الشیخ، ابن مردویه، حاکم و بیهقی در سنن خود همگی از ابی امامه روایت کرده‌اند که گفت: من از عبادة بن صامت معنای انفال را سؤال کردم، او گفت: در باره ما اصحاب بدر نازل شده، چون در آن روز ما، در باره نفل اختلاف کردیم، و اختلاف ما منجر به کدورت شد، در نتیجه خداوند آن را از دست ما گرفت و اختیار آن را به رسول خدا واگذار کرد. رسول خدا (ص) هم آن را میان مسلمین تقسیم کرد، و همین روایت را از براء نقل کرده‌اند که در آخر گفت یعنی: بطور مساوی تقسیم کرد.<span class="footnote" rel="2" title="الدر المنثور ج ۳ ص ۱۵۹">*</span> و نیز می‌گوید: سعید بن منصور، احمد، ابن منذر، ابن ابی حاتم، ابن حبان، ابو الشیخ و حاکم-وی روایت را صحیح دانسته-و بیهقی و ابن مردویه همگی از عبادة بن صامت روایت کرده‌اند که گفت: ما با رسول خدا (ص) بیرون شدیم و من با او حاضر در جنگ بدر گشتم، تا اینکه دو صف برابر هم قرار گرفته و مشغول جنگ شدند، و خداوند دشمن را فراری داد، یک دسته از مسلمین دشمن را تعقیب کرده و به هر که دست می‌یافتند می‌کشتند، دسته‌ای دیگر به جمع‌آوری غنیمت سرگرم شده و دسته سوم اطراف رسول خدا (ص) حلقه زدند تا او را از شر دشمنان نگهبانی کنند، این بود تا شب، وقتی شب شد همه لشکریان به لشکرگاه برگشته و دور هم گرد آمدند، در نتیجه آن عده‌ای که به جمع‌آوری غنیمت پرداخته بودند گفتند: کسی غیر ما حقی از آن ندارد، که ما خودمان جمع کرده‌ایم، آن عده که دشمن را تعقیب کرده بودند در جواب می‌گفتند: شما از ما سزاوارتر نیستید، برای اینکه ما دشمن را از اموالشان جدا کرده و فراری دادیم، آن عده هم که دور پیغمبر را گرفته بودند گفتند: شما از ما سزاوارتر نیستید و ما کاری که مستلزم بی‌بهرگی ما شود نکردیم، زیرا اگر با شما نبودیم برای     <code class="page" rel="9,17"/> این بود که می‌ترسیدیم از ناحیه دشمن آسیبی به رسول خدا (ص) برسد، لذا به حراست او پرداختیم، آیه شریفه‌ <span class="aya" rel="8_1" data-words="1-14">یسئلونک عن الأنفال قل الأنفال لله و الرسول فاتقوا الله و أصلحوا ذات بینکم</span> نازل شد و رسول خدا آن را در میان مسلمین تقسیم کرد...<span class="footnote" rel="1" title="الدر المنثور ج ۳ ص ۱۵۹">*</span>. </p> <p>و نیز می‌گوید: ابن ابی شیبه، ابو داود، نسایی، ابن جریر، ابن منذر، ابن حبان، ابو الشیخ، ابن مردویه و حاکم-وی سند را صحیح دانسته-و بیهقی در کتاب دلائل، همگی از ابن عباس روایت کرده‌اند که گفت: در روز بدر رسول خدا (ص) فرمود: هر کس که دشمنی را بکشد فلان مقدار از غنیمت می‌برد و هر کس شخصی را اسیر بگیرد فلان مبلغ. </p> <p>پیر مردان در زیر پرچم‌ها استقامت کرده، و جوانان بسوی قتال و گرفتن غنیمت شتافتند، لذا پیر مردان به جوانان گفتند: ما را باید با خود شریک کنید، چون ما برای شما پایگاهی بودیم اگر به خطری برمی‌خوردید بما پناهنده می‌شدید، جوانها زیر بار نمی‌رفتند، لذا مخاصمه را نزد رسول خدا (ص) برده و در جوابشان این آیه نازل شد: <span class="aya" rel="8_1" data-words="1-8">یسئلونک عن الأنفال قل الأنفال لله و الرسول</span> و رسول خدا (ص) غنائم را در میان همه لشکریان بطور مساوی تقسیم کرد<span class="footnote" rel="2" title="الدر المنثور ج ۳ ص ۱۵۹">*</span>. </p> <p>مؤلف: در این معانی روایات دیگری نیز هست، البته در اینجا روایاتی است راجع به تفصیل داستان انفال که در روشن شدن معنای آیات خیلی تاثیر دارند و ما آنها را در ذیل آیات بعدی ایراد خواهیم کرد. </p> <p>و در بعضی از روایات دارد که پیغمبر (ص) ایشان را وعده داد که  <em>سلب</em><span class="footnote" rel="3" title="سلب چیزی است که از مقتول سلب می‌شود نظیر لباس، سلاح و">*</span> و <em>غنیمت</em> را به ایشان بدهد و لیکن خداوند با جمله‌ <span class="aya" rel="8_1" data-words="4-8">قل الأنفال لله و الرسول</span> آن را نسخ کرد، و به این معنا اشاره دارد آنچه که در این روایت است، و لذا بعضی‌ها بهمین روایت استناد کرده و گفته‌اند زمامدار می‌تواند به وعده‌ای که به لشکریان خود داده وفا نکند  لیکن این روایت‌با اختلافی که در روز بدر در باره غنیمت کردند جور درنمی‌آید، برای اینکه اگر رسول خدا (ص) به ایشان چنین وعده‌ای داده بود دیگر با وعده صریح آن جناب اختلاف نمی‌کردند. </p> <p>و نیز در الدر المنثور است که ابن جریر از مجاهد روایت کرده که گفت: اصحاب از رسول خدا (ص) مساله خمس را پرسیدند که وقتی چهار پنجم غنیمت بین لشکریان     <code class="page" rel="9,18"/> تقسیم شود یک پنجم آن چه می‌شود؟ آیه نازل شد: <span class="aya" rel="8_1" data-words="1-3">یسئلونک عن الأنفال</span><span class="footnote" rel="1" title="الدر المنثور ج ۳ ص ۱۶۰ و ۱۶۱">*</span>. </p> <p>مؤلف: این روایت هم با مضمون آیه به آن بیانی که ما از سیاق آیه درآوردیم مطابقت نمی‌کند، و در بعضی از روایاتی که از مفسرین صدر اول از قبیل سعید بن جبیر و مجاهد و عکرمه و همچنین از ابن عباس رسیده دارد که آیه‌ <span class="aya" rel="8_1" data-words="1-8">یسئلونک عن الأنفال قل الأنفال لله و الرسول...</span> با آیه‌ <span class="aya" rel="8_41" data-words="1-11">و اعلموا أنما غنمتم من شیء فأن لله خمسه و للرسول...</span> نسخ شده، و لیکن در سابق که آیه را شرح می‌دادیم وجوهی گذشت که احتمال نسخ را نفی می‌کند. </p> <p>و نیز در الدر المنثور است که مالک، ابن ابی شیبه، ابو عبید، عبد بن حمید، ابن جریر، نحاس، ابن منذر، ابن ابی حاتم، ابو الشیخ و ابن مردویه همگی از قاسم بن محمد روایت کرده‌اند که گفت: شنیدم که مردی از ابن عباس از انفال می‌پرسید، ابن عباس در جوابش گفت: اسب و اسلحه‌ای که از دشمن گرفته شود از نفل است، آن مرد دوباره سؤال خود را تکرار کرد، ابن عباس هم همان جواب را داد. </p> <p>سپس آن مرد پرسید: انفالی که خدای تعالی در کتابش فرموده چیست؟ و این سؤال را آن قدر تکرار کرد که نزدیک بود ابن عباس به تنگ بیاید، ناگزیر در جوابش گفت، این مرد مثل صبیغ است که عمر او را کتک کاری کرد-و در نقل دیگری-چنین گفت: چقدر احتیاج به کتک داری، تو عمر را می‌خواهی که مانند صبیغ عراقی کتک‌کاریت کند، و عمر صبیغ را آن قدر زد که خون از پاشنه پایش سرازیر شد<span class="footnote" rel="2" title="الدر المنثور ج ۳ ص ۱۶۰ و ۱۶۱">*</span>. </p> <p>و نیز در ذیل جمله‌ <span class="aya" rel="8_4" data-words="1-4">أولئک هم المؤمنون حقا</span> می‌نویسد: طبرانی از حارث بن مالک انصاری روایت کرده که وقتی از رسول خدا (ص) می‌گذشت حضرت پرسید حارث حالت چطور است؟ عرض کرد مؤمن حقیقی شده‌ام، فرمود: فکر کن و حرف بزن برای هر چیزی حقیقتی است، حقیقت ایمان تو چیست؟ عرض کرد نفس خود را از دنیا گریزان و بی رغبت کرده‌ام، و در نتیجه همه شب را به عبادت می‌گذرانم، و روزم را به روزه و تشنگی، و گویا اهل بهشت را می‌بینم که در بهشت به دیدار یکدیگر می‌روند، و گویا اهل جهنم را می‌بینم که از ناله و فریاد صدا به صدای هم داده‌اند، حضرت سه مرتبه فرمود: حارث درست شناخته‌ای از دست مده<span class="footnote" rel="3" title="الدر المنثور ج ۳ ص ۱۶۲ ط بیروت">*</span>. </p> <p>مؤلف: این روایت از طرق شیعه نیز به سندهای متعددی وارد شده. </p> 
