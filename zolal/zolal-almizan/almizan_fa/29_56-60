<h3 class="ayas">سوره العنكبوت آیه‌های ۵۶ تا ۶۰</h3><code class="section" rel="29_56-60"/><h3>ترجمه آیات</h3> <p> <span class="trans" rel="29_56">ای بندگان من که ایمان آورده‌اید به درستی که زمین من پهناور است پس تنها مرا عبادت کنید.  «۵۶» </span><span class="trans" rel="29_57">هر نفسی مرگ را خواهد چشید و سپس به سوی ما بازگشت می‌کنید.  «۵۷» </span><span class="trans" rel="29_58">و کسانی که ایمان آورده و عمل صالح می‌کنند ما در غرفه‌های بهشتی منزلشان می‌دهیم غرفه‌هایی که از پایین آن نهرها جاری است و ایشان همیشه در آن خواهند بود و چقدر خوب است پاداش اهل عمل.  «۵۸» </span><span class="trans" rel="29_59">یعنی کسانی که صبر کرده و بر پروردگار خود توکل می‌کنند.  «۵۹» </span><span class="trans" rel="29_60">و چه بسیار جنبده‌ای که نمی‌تواند رزق خود را تامین کند خدا آنها را و شما را روزی می‌دهد و او شنوای دانا است.  «۶۰» </span></p>       <h3>بیان آیات‌ <span class="title" rel="29_56 29_57 29_58 29_59 29_60">امر و تحریض به مهاجرت (از سرزمینی که در آن نمی‌توان خدا را عبادت کرد) و صبر کردن بر مشکلات هجرت و نگران نبودن از بابت رزق و معیشت</span> </h3> <p> بعد از آنکه سخن را در توبیخ مرتدین از دین خود، و کسانی که از ترس فتنه از دین برگشتند به پایان رسانید، روی سخن را متوجه وضع بقیه مؤمنان نمود، که مشرکین آنان را در مکه ناتوان کردند، و تهدید به فتنه و عذابشان نمودند، ایشان را دستور می‌دهد صبر کنند، و بر خدای تعالی توکل کنند، و اگر امر دین‌داری بر ایشان مشکل شد، و نتوانستند در وطن واجبات دینی را اقامه کنند، از وطن چشم پوشیده مهاجرت نمایند، و در باره معیشت خود نگرانی نداشته باشند، زیرا رزق همه بندگان به عهده خدا است، و او روزیشان را می‌دهد، اگر مهاجرت بکنند، هم چنان که در وطن روزیشان می‌داد. </p> <p> <span class="aya" rel="29_56" data-words="1-9">یا عبادی الذین آمنوا إن أرضی واسعة فإیای فاعبدون</span> در این آیه خطاب را متوجه به مؤمنین کرده، آن مؤمنینی که در سرزمین کفر قرار دارند، و نمی‌توانند تظاهر به دینداری کنند، و دین حق را آشکار ساخته و به سنت‌های آن عمل کنند، دلیل بر این معنا ذیل آیه است. </p> <p>آنچه از سیاق برمی‌آید مقصود از کلمه <em>ارض</em> در جمله‌ <span class="aya" rel="29_56" data-words="5-7">إن أرضی واسعة</span>، همه کره زمین است، که ما بر پشت آن قرار گرفته، و زندگی می‌کنیم، و اگر فرموده: زمین من فراخ است، برای این است که: بفهماند زمین ملک اوست، و بندگی بندگان هر جا که باشد برای او فرقی ندارد، و فراخ بودن زمین کنایه است از اینکه در هر جای زمین از دین حق و عمل به آن جلوگیری شد، نواحی دیگر آن در اختیار شماست، بدون اینکه در آن نواحی شما را از دین داری جلوگیری کنند، پس عبادت خدای یکتا به هر حال ممتنع و محال نیست. </p> <p>در جمله‌ <span class="aya" rel="29_56" data-words="8-9">فإیای فاعبدون</span>، دو بار حرف فاء آمده، که اولی آنها فای تفریع است، که مطلب را متفرع بر وسعت زمین نموده، می‌فرماید حالا که زمین وسیع است پس مرا بپرستید، و فای دوم فای جزاء است، برای شرطی که حذف شده چون کلام بر آن دلالت می‌کرده. </p> <p>و <span class="phrase">ظاهرا اینکه کلمه <em rel="fa_29_56_7-7" data-sentence="17:268">ایای</em> را جلوتر آورد، و فرمود: پس مرا بپرستید، برای این است که انحصار را برساند، و به اصطلاح ادبی قصر قلب به کار برد، و معنای آیه این می‌شود که غیر مرا نپرستید، بلکه مرا بپرستید، و جمله <em rel="fa_29_56_8-8" data-sentence="252:72">فاعبدون</em> ، قائم مقام جزاء است، -که خواننده با خواندن معنای آیه متوجه آن می‌شود-.</span> </p> <p>حاصل معنای آیه این است که: زمین من فراخ است، اگر پرستش من برای شما در<code class="page" rel="16,217"/> یک ناحیه آن غیر ممکن شد، در سایر نواحی آن برای عبادت من جا هست، پس حال که چنین است، مرا به تنهایی بپرستید، و غیر مرا نپرستید، پس اگر ممکنتان نشد که مرا در قطعه‌ای از آن بپرستید، به سایر نواحی آن سفر کنید، و در آن جا مرا به تنهایی بپرستید. </p> <p><code class="aya" rel="29_57"/> <span class="aya" rel="29_57" data-words="1-7">کل نفس ذائقة الموت ثم إلینا ترجعون</span> این آیه شریفه امر سابق را که می‌فرمود: <span class="aya" rel="29_56" data-words="8-9">فإیای فاعبدون</span> تاکید می‌کند، و در عین حال زمینه را برای آیه بعد که می‌فرماید: <span class="aya" rel="29_59" data-words="1-2">الذین صبروا...</span>، آماده می‌سازد. </p> <p>و جمله‌ <span class="aya" rel="29_57" data-words="1-4">کل نفس ذائقة الموت</span>، از باب استعاره به کنایه است (گویا مرگ را تشبیه کرده به چیزی که چشیدنی باشد آن گاه حکم کرده به اینکه این چشیدنی را همه خواهند چشید و خلاصه مرگ عمومی است) و مراد این است که هر کس‌به زودی و به طور قطع خواهد مرد، و اگر دنباله آن فرمود: <span class="aya" rel="29_57" data-words="5-7">ثم إلینا ترجعون</span> -سپس به سوی ما برمی‌گردید <em>، این التفات از</em> متکلم وحده <em>به</em> متکلم مع الغیر به خاطر این است که عظمت رجوع به خدا را برساند. </p> <p>و حاصل معنای آیه این می‌شود که: زندگی دنیا جز ایامی ناچیز نیست، و مرگ دنبال سر است، و دنبال آن رجوع به سوی ما برای حساب، پس زینت و جلوه زندگی دنیا که یک زینت فانی است شما را از آمادگی برای لقای خدا باز ندارد، و آن آمادگی این است که به خدا ایمان بیاورید، و عمل صالح کنید، که سعادت ابدی دارد و محرومیت از او شقاوت و هلاکت دائمی دارد. </p> <p><code class="aya" rel="29_58"/> <span class="aya" rel="29_58" data-words="1-10">و الذین آمنوا و عملوا الصالحات لنبوئنهم من الجنة غرفا...</span> <span class="phrase">این آیه اجر ایمان و عمل صالح را بیان می‌کند، البته اجر بعد از مرگ و بازگشت به خدا، و با این بیان بندگان خدا و مؤمنین را تشویق به صبر در راه او، و توکل بر او می‌کند، و جمل <em rel="fa_29_58_7-7" data-sentence="171:188">لنبوئنهم</em> از مصدر <em rel="fa_29_58_7-7" data-sentence="240:165">نبوئة</em> است، که به معنای جای دادن، و منزل دادن کسی است برای همیشه، و کلمه <em rel="fa_29_58_10-10" data-sentence="364:86">غرف</em> جمع <em rel="fa_29_58_10-10" data-sentence="425:68">غرفه</em> است، که به معنای خانه بسیار زیبایی است که در بلندی قرار داشته باشد.</span> </p> <p>خدای تعالی در این آیه نخست پاداش آنهایی را که ایمان آورده، و عمل صالح کرده‌اند، بیان می‌کند، و سپس آنان را عامل می‌خواند، و می‌فرماید: <span class="aya" rel="3_136" data-words="14-17">و نعم أجر العاملین</span> - چه خوب است پاداش عاملان ، آن گاه همین عاملان را تفسیر می‌کند به <span class="aya" rel="29_59" data-words="1-6">الذین صبروا و علی ربهم یتوکلون</span> -کسانی که صبر می‌کنند، و بر پروردگار خود توکل می‌نمایند و با این بیان صبر و توکل را دو تا از خصایص مؤمنین دانسته، و با این اشاره‌ها فهمانده است که مؤمن<code class="page" rel="16,218"/> وقتی که در راه خدا صبر کند، و بر خدا توکل نماید، از ایمان خود راضی می‌شود، پس بر هر مؤمن است، که تا آنجا که راهی برای دین‌داری خود می‌یابد، دین‌داری را از دست نداده، بر هر اذیت و جفایی صبر کند، و چون کارد به استخوانش رسید، و دیگر نتوانست مراسم دینی خود را در وطن خود به پای دارد، آن وقت باید از وطن بیرون شده و به سرزمینی دیگر مهاجرت کند، و بر دشواری و تعب و رنج غربت نیز صبر کند. </p> <p><code class="aya" rel="29_59"/> <span class="aya" rel="29_59" data-words="1-6">الذین صبروا و علی ربهم یتوکلون</span> این جمله بیان‌گر اوصاف عاملان است، نکته‌ای که در اینجا تذکرش لازم است، این است که: هر چند صبر عمومی است، و شامل صبر بر مصیبت، و صبر بر اطاعت خدا، و صبر بر ترک معصیت او می‌شود، و لیکن مورد آیه صبر بر مصیبت است، چون مناسب با حال مؤمنینی که در مکه در چنگ مشرکین قرار گرفته بودند، و به حکم این آیات مامور به هجرت شده بودند، صبر بر مصیبت است. </p> <p><code class="aya" rel="29_60"/> <span class="aya" rel="29_60" data-words="1-15">و کأین من دابة لا تحمل رزقها الله یرزقها و إیاکم، و هو السمیع العلیم</span> <span class="phrase">کلمه <em rel="fa_29_60_2-2" data-sentence="5:194">کاین</em> بسیاری هر چیزی را می‌رساند، و به معنای <em>چه بسیار</em> است و منظور از حمل رزق، ذخیره کردن آن است، همان طور که انسانها و بعضی از حیوانات مانند مورچه و موش و زنبور عسل رزق خود را ذخیره می‌کنند.</span> </p> <p>در این آیه شریفه مؤمنین را دلخوشی و دلگرمی می‌دهد، تا اگر خواستند در راه خدا مهاجرت کنند از جهت رزق نگرانی نداشته باشند، و بدانند هر جا باشند خدا رزقشان را در آنجا می‌دهد، و یقین داشته باشند که از گرسنگی نخواهند مرد، و بدانند که رازقشان پروردگارشان است، نه آب و خاکشان، و به این منظور می‌فرماید: چه بسیار ازجنبدگانند که رزق خود را ذخیره نمی‌کنند، بلکه خدا روز به روز رزقشان را می‌رساند، شما انسانها نیز هر چند که ذخیره می‌کنید، ولی باید بدانید که روزی دهنده شما خدا است، و او شنوا و داناست. </p> <p>در اینکه دو نام بزرگ از اسامی خدا در خاتمه آیه قرار گرفته، اشاره است به برهان بر مضمون آیه، چون مضمون آیه این بود که انسان و سایر حیوانات محتاج به رزقند، و رزق خود را به زبان حاجت (نه زبان سر) از خدا می‌خواهند، و خدا حاجتشان را برآورده می‌سازد، برای اینکه او هم دانای به حوائج خلق خویش است، و هم شنوای حاجت آنان است، پس به مقتضای این دو اسم آنان را روزی می‌دهد. </p> <h3>بحث روایتی‌ <span class="title" rel="29_57 29_60"> (روایاتی در ذیل آیات: <span class="aya" rel="4_97" data-words="16-21">أ لم تکن أرض الله واسعة...</span> و <span class="aya" rel="29_57" data-words="1-4">کل نفس ذائقة الموت</span> و <span class="aya" rel="29_60" data-words="2-7">کأین من دابة لا تحمل رزقها...</span> </span> </h3> <p> در تفسیر قمی و در روایت ابی الجارود، از امام باقر (ع) آمده، که در ذیل آیه‌ <span class="aya" rel="29_56" data-words="1-7">یا عبادی الذین آمنوا إن أرضی واسعة</span>، می‌فرمود: هرگز ملوک ستمگر و فاسق را اطاعت مکنید، و اگر ترسیدید که شما را از دین‌داریتان جلوگیری کنند، زمین من فراخ است، از سرزمینی که زیر سلطه آن فاسق است، بیرون شوید، و در همین معنا است که خدای تعالی می‌فرماید: <span class="aya" rel="4_97" data-words="8-14">فیم کنتم قالوا کنا مستضعفین فی الأرض</span> -در چه حالی بودید، گفتند در زمین زیر دست ستمگران بودیم <em>می‌فرماید</em> <span class="aya" rel="4_97" data-words="16-23">أ لم تکن أرض الله واسعة فتهاجروا فیها</span> -آیا زمین خدا فراخ نبود که در آن مهاجرت کنید، و نقل مکان دهید<span class="footnote" rel="1" title="تفسیر قمی، ج ۲، ص ۱۵۱">*</span>. </p> <p>و در مجمع البیان از امام ابو عبد اللَّه (ع) روایت کرده که فرمود: معنای آیه این است که وقتی در زمین خدا عصیان می‌شود، و تو در آن سرزمین زندگی می‌کنی، از آنجا بیرون شو و به جای دیگر نقل مکان کن<span class="footnote" rel="2" title="مجمع البیان، ج ۸، ص ۲۹۱">*</span>. </p> <p>و در عیون به سند خود از حضرت رضا (ع) روایت کرده که فرمود: رسول خدا (ص) فرمود: وقتی آیه‌ <span class="aya" rel="39_30" data-words="1-5">إنک میت و إنهم میتون</span> نازل شد، من عرضه داشتم: پروردگارا آیا همه خلایق تا آخرین نفر می‌میرند؟ و انبیاء باقی می‌مانند؟ در جوابم این آیه نازل شد: <span class="aya" rel="29_57" data-words="1-4">کل نفس ذائقة الموت</span><span class="footnote" rel="3" title="عیون، ج ۲، ص ۳۲، حدیث ۵۱">*</span>. </p> <p>مؤلف: این روایت را الدر المنثور هم از ابن مردویه، از علی (ع) روایت کرده، ولی متن روایتش بی اشکال نیست، برای اینکه جمله‌ <span class="aya" rel="39_30" data-words="1-5">إنک میت و إنهم میتون</span> صریحا می‌گوید: تو هم می‌میری، انبیای گذشته را هم که آن جناب می‌دانست مرده‌اند، دیگر جای این سؤال نیست که بپرسد آیا همه مردم می‌میرند، و انبیاء باقی می‌مانند؟ تا در پاسخش آیه نازل شود، که <span class="aya" rel="29_57" data-words="1-4">کل نفس ذائقة الموت</span> -هر کسی چشنده مرگ خواهد بود<span class="footnote" rel="4" title="الدر المنثور، ج ۵، ص ۱۴۹">*</span>. </p> <p>و در مجمع البیان از عطاء از ابن عمر روایت کرده که گفت: من با رسول خدا (ص) به گردش رفتیم، تا به چار دیواری بعضی از انصار رسیدیم، رسول خدا         <code class="page" rel="16,220"/> (ص) خرماهای ریخته را جمع می‌کرد و می‌خورد، پس به من فرمود: ای پسر عمر!چرا نمی‌خوری؟ عرضه داشتم میل ندارم، فرمود ولی من میل دارم چون امروز صبح چهارمین روزی بود که غذا نخورده بودم، با اینکه اگر می‌خواستم و دعا می‌کردم که خدا مانند ثروت کسری و قیصر را به من بدهد هر آینه می‌داد، ولی نخواستم، و در مقابل من کسانی خواهند بود و تو آنها را دیدار خواهی کرد که روزی یک سال خود را زیر سر می‌گذارند، و ذخیره می‌کنند، به خاطر اینکه نصیبشان کم است، ابن عمر می‌گوید: به خدا سوگند از آن جا برنخاستیم، تا اینکه آیه‌ <span class="aya" rel="29_60" data-words="1-15">و کأین من دابة لا تحمل رزقها الله یرزقها و إیاکم، و هو السمیع العلیم</span> نازل شد<span class="footnote" rel="1" title="مجمع البیان، ج ۸، ص ۲۹۱">*</span>. </p> <p>در الدر المنثور هم این روایت را نقل کرده<span class="footnote" rel="2" title="الدر المنثور، ج ۵، ص ۱۴۹">*</span>، و سپس در سند آن ایراد گرفته. و علاوه بر ضعف سند، اصلا مضمونش با واقع شدن آیه در سیاق آیات قبلش نمی‌سازد. </p> 
