<h3 class="ayas">سوره البقرة آیه‌های ۸ تا ۲۰</h3><code class="section" rel="2_8-20"/><h3>ترجمه آیات</h3> <p> <span class="trans" rel="2_8">و بعضی از مردم کسانیند که میگویند بخدا و بروز جزا ایمان آورده‌ایم و لکن (دروغ میگویند و) هرگز ایمان نیاورده‌اند.  «۸» </span><span class="trans" rel="2_9">با خدا و با کسانی که ایمان آورده‌اند نیرنگ می‌کنند ولی نمیدانند که جز بخود نیرنگ نمی‌کنند اما نمیدانند.  «۹» </span><span class="trans" rel="2_10">در دلهاشان مرضی است پس خدا بکیفر نفاقشان آن بیماری را زیادتر کرد، و ایشان بخاطر دروغها که میگویند عذابی دردناک دارند.  «۱۰» </span><span class="trans" rel="2_11">و چون بایشان گفته میشود در زمین فساد مکنید میگویند ما اصلاحگرانیم.  «۱۱» </span><span class="trans" rel="2_12">تو آگاه باش ایشان مفسدانند ولی خود نمیدانند.  «۱۲» </span><span class="trans" rel="2_13">و چون بایشان گفته میشود مانند مردم ایمان بیاورید میگویند: آیا مانند سفیهان ایمان بیاوریم آگاه باش که خود ایشان سفیهند و لکن نمیدانند.  «۱۳» </span><span class="trans" rel="2_14">و چون مؤمنان را می‌بینند می‌گویند: ما ایمان آورده‌ایم و چون با شیطانهای خود خلوت می‌کنند می‌گویند ما با شمائیم، ما ایشان را مسخره می‌کنیم.  «۱۴» </span><span class="trans" rel="2_15">خدا هم ایشان را مسخره می‌کند و هم چنان وا می‌گذارد تا در طغیان خود کور دل بمانند.  «۱۵» </span><span class="trans" rel="2_16">همین‌ها هستند که ضلالت را بهدایت خریدند و تجارتشان سود نکرد و هدایت نیافتند.  «۱۶» </span><span class="trans" rel="2_17">حکایت آنها چون سرگذشت کسی است که آتشی بیفروخت تا پیش پایش روشن شود همین که اطرافش را روشن کرد خدا نورشان بگرفت و در ظلمت‌هایی رهاشان کرد که دیدن نتوانند.  «۱۷» </span><span class="trans" rel="2_18">کر و لال و کورند و از ضلالت باز نیایند.  «۱۸» </span><span class="trans" rel="2_19">یا چو بارانی سخت که از آسمان بریزد، بارانی که ظلمت‌ها و رعد و برق همراه داشته باشد رعد و برقی که از نهیب آن انگشتان در گوشها کنند و خدا فراگیر کافران است.  «۱۹» </span><span class="trans" rel="2_20">نزدیک باشد که برق دیدگانشان ببرد هر گاه روشن شود راه روند و چون تاریک شود باز ایستند اگر خدا میخواست از همان اول چشمها و گوششان را می‌گرفت که خدا بهر چیز توانا است.  «۲۰» </span></p>                       <h3>بیان</h3> <p> <span class="aya" rel="2_8" data-words="1-5">و من الناس من یقول</span> تا آیه بیستم. کلمه خدعه بمعنای نوعی نیرنگ است، و شیطان بمعنای موجودی سراپا شر است، و بهمین جهت ابلیس را شیطان نامیده‌اند. </p> <p>در این آیات وضع منافقین را بیان می‌کند، که انشاء اللَّه گفتار مفصل ما در باره آنان در سوره منافقین و مواردی دیگر خواهد آمد. <code class="page" rel="1,88"/><code class="aya" rel="2_17"/> </p><h3> <span class="title" rel="2_17 2_8 2_9 2_10 2_11 2_12 2_13 2_14 2_15 2_16 2_18 2_19 2_20">دو مثل در شرح وضع و حال منافقین</span> </h3> <p> در آیه: <span class="aya" rel="2_17" data-words="1-5">مثلهم کمثل الذی استوقد نارا</span> الخ، با آوردن مثلی، وضع منافقین را مجسم ساخته، می‌فرماید منافقین مثل کسی میمانند که در ظلمتی کور قرار گرفته، بطوری که خیر را از شر، و راه را از چاه و نافع را از مضر، تشخیص نمیدهد، و برای بر طرف شدن آن ظلمت، دست باسباب روشنی می‌زند، یا آتشی روشن کند، که با آن اطراف خود را به بیند، یا وسیله‌ای دیگر و چون آتش روشن میکند و پیرامونش روشن میشود خدا بوسیله‌ای از وسائل که دارد یا باد، یا باران، یا امثال آن، آتشش را خاموش کند، و دو باره بهمان ظلمت گرفتار شود، و بلکه این بار میان دو ظلمت قرار گیرد، یکی ظلمت تاریکی، و یکی هم ظلمت حیرت، و بی اثر شدن اسباب. </p> <p>این حال منافقین است، که بظاهر دم از ایمان می‌زنند، و از بعضی فوائد دین برخوردار میشوند، چون خود را مؤمن قلمداد کرده‌اند، از مؤمنین ارث می‌برند، و با آنان ازدواج می‌کنند، و از این قبیل منافع برخوردار میشوند، اما همین که مرگشان یعنی آن موقعی که هنگام برخورداری از تمامی آثار ایمان است فرا می‌رسد، خدای تعالی نور خود را از ایشان می‌گیرد، و آنچه بعنوان دین انجام داده‌اند، تا باجتماع بقبولانند که، مسلمانیم، باطل نموده، در ظلمت قرارشان میدهد که هیچ چیز را درک نکنند، و در میان دو ظلمت قرار می‌گیرند، یکی ظلمت اصلیشان، و یکی ظلمتی که اعمالشان ببار آورده. ؟ <code class="aya" rel="2_19"/><code class="aya" rel="2_20"/> <span class="aya" rel="2_19" data-words="1-4">أو کصیب من السماء</span> الخ، <span class="phrase">کلمه <em rel="fa_2_19_2-2" data-sentence="5:208">صیب</em>، بمعنای باران پر پشت است، و معنای کلمه (برق) معروف است، و کلمه <em rel="fa_2_19_8-8" data-sentence="121:114">رعد</em> بمعنای صدایی است که از ابر وقتی برق می‌زند برمی‌خیزد، و کلمه صاعقه عبارتست از تکه‌ای برق آسمان، که بزمین می‌افتد.</span> </p> <p>این آیه مثل دومی است که خداوند حال منافقین را با آن مجسم می‌کند، که اظهار ایمان میکنند، ولی در دل کافرند، باین بیان که ایشان بکسی میمانند، که دچار رگبار توأم با ظلمت شده است، ظلمتی که پیش پایش را نمی‌بیند، و هیچ چیز را از دیگر چیزها تمیز نمیدهد، ناگزیر شدت رگبار او را وادار بفرار میکند، ولی تاریکی نمیگذارد قدم از قدم بردارد، از سوی دیگر رعد و صاعقه هول انگیز هم از هر سو دچار وحشتش کرده، قرارگاهی نمی‌یابد، جز اینکه از برق آسمان استفاده کند، اما برق آسمان هم یک لحظه است، دوام و بقاء ندارد، همین که یک قدم برداشت برق خاموش گشته، دو باره در تاریکی فرو می‌رود. </p> <p>این حال و روز منافق است، که ایمان را دوست نمیدارد، اما از روی ناچاری بدان تظاهر می‌کند، چون اگر نکند باصطلاح نانش آجر میشود، ولی چون دلش با زبانش یکسان نیست، و دلش بنور ایمان روشن نگشته، لذا راه زندگیش آن طور که باید روشن نمیباشد، و معلوم است کسی که میخواهد بچیزی تظاهر کند که ندارد، لا یزال پته‌اش روی آب می‌افتد، و همواره دچار خطا و<code class="page" rel="1,89"/> لغزش میشود، یک قدم با مسلمانان و بعنوان یک فرد مسلمان راه می‌رود، اما خدا رسوایش نموده، دو باره می‌ایستد. </p> <p>و اگر خدا بخواهد این ایمان ظاهری را هم از او می‌گیرد، که از همان روز اول رسوا شود، و مسلمانان فریبش را نخورند،  (اما خدا چنین چیزی را نخواسته است). <code class="page" rel="1,90"/> </p>
