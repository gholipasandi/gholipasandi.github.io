<h3 class="ayas">سوره مریم آیه‌های ۴۱ تا ۵۰</h3><code class="section" rel="19_41-50"/><h3>ترجمه آیات</h3> <p> <span class="trans" rel="19_41">در این کتاب ابراهیم را یاد کن که وی بسیار راستگو و پیغمبر خدا بود.  «۴۱» </span><span class="trans" rel="19_42">آن دم که به پدرش گفت: ای پدر!چرا بتی را پرستش می‌کنی که نه می‌شنود و نه می‌بیند و نه تو را از چیزی بی‌نیاز می‌کند.  «۴۲» </span><span class="trans" rel="19_43">ای پدر!علمی برای من آمده که برای تو نیامده مرا پیروی کن تا تو را به راهی راست هدایت کنم. <code class="page" rel="14,73"/> «۴۳» </span><span class="trans" rel="19_44"> ای پدر!بندگی شیطان مکن که شیطان عاصی درگاه خدای رحمان است.  «۴۴» </span><span class="trans" rel="19_45">ای پدر!من بیم آن دارم که از خدای رحمان عذابی به تو رسد و دوستدار شیطان شوی.  «۴۵» </span><span class="trans" rel="19_46">گفت: ای ابراهیم مگر از خدایان من روی گردانی؟ اگر بس نکنی تو را سنگسار می‌کنم و آن گاه باید مدتی دراز از من جدا شوی.  «۴۶» </span><span class="trans" rel="19_47">ابراهیم گفت: سلام بر تو باد. برای تو از پروردگارم آمرزش خواهم خواست که او به من مهربان است.  «۴۷» </span><span class="trans" rel="19_48">و از شما و آنچه سوای خدا می‌خوانید کناره می‌کنم و پروردگارم را می‌خوانم شاید در مورد دعای پروردگارم کم اطلاع نباشم.  «۴۸» </span><span class="trans" rel="19_49">و همین که از آنها و بتها که به جای خدا می‌پرستیدند کناره گرفت اسحاق و یعقوب را بدو بخشیدیم و هر یک را پیامبر قرار دادیم.  «۴۹» </span><span class="trans" rel="19_50">و از رحمت خویش به آنها عطا کردیم و ذکر خیر بلند آوازه‌ای به ایشان دادیم.  «۵۰» </span></p>               <h3>بیان آیات</h3> <p> این آیات به پاره‌ای از داستان ابراهیم (ع) اشاره می‌کند و آن عبارت است از احتجاجش با پدر در باره بت‌ها، با حجت و هدایت فطری و معرفت یقینی که خدایش داده بود، و نیز داستان کناره‌گیری از پدر و از مردم و خدایانشان، و اینکه خداوند به او اسحاق و یعقوب را داد، و به کلمه باقیه در نسلش اختصاص داد، و برای او و اعقاب او یاد خیری در آیندگان گذاشت که تا روزگاری هست نامش را به نیکی ببرند. </p> <h3> <span class="title" rel="19_41"><span class="phrase">معنای <em rel="fa_19_41_8-8" data-sentence="6:131">صدیق</em> و <em>نبی</em> که ابراهیم (علیه السلام) به آن دو وصف شده‌ <span class="aya" rel="19_41" data-words="6-9">إنه کان صدیقا نبیا</span></span> </span> </h3> <p> <span class="aya" rel="19_41" data-words="1-9">و اذکر فی الکتاب إبراهیم إنه کان صدیقا نبیا</span>. </p> <p><span class="phrase">ظاهرا کلمه <em rel="fa_19_41_8-8" data-sentence="11:628">صدیق</em> مبالغه از صدق باشد، و صدیق کسی را گویند که در صدق مبالغه کند یعنی آنچه را که انجام می‌دهد می‌گوید، و آنچه را که می‌گوید انجام می‌دهد، و میان گفتار و کردارش تناقضی نباشد و ابراهیم (ع) چنین بود چون در محیطی که یک پارچه وثنی و بت‌پرست بودند دم از توحید زد، با پدر و معاصرینش در افتاد، و با پادشاه بابل در افتاد، و خدایان دروغین را بشکست، و بر آنچه می‌گفت مقاومت و ایستادگی می‌نمود، تا آنجا که در آتش افکنده شد و در آخر هم همانطور که به پدرش وعده داده بود از همه کناره‌گیری و اعتزال جست، و خداوند به پاداش این استقامت اسحاق و یعقوب را به او ارزانی داشت و وعده‌های دیگری هم که خدا از موهبت‌هایش به وی داده بود در باره‌اش تنفیذ نمود.</span> <code class="page" rel="14,74"/> <span class="phrase">بعضی<span class="footnote" rel="1" title="کشاف، ج ۳، ص ۱۸">*</span> گفته‌اند: کلمه <em rel="fa_19_41_8-8" data-sentence="83:113">صدیق</em> مبالغه تصدیق است، و معنایش این است که او مردی بود کثیر التصدیق نسبت به حق، هم به زبان تصدیقش می‌کرد و هم به عمل.</span> و این معنا هر چند نزدیک به همان معنایی است که گذشت، و هر چند برگشت هر دو به یکی است، لیکن از جهت اینکه از فعل مزید فیه صیغه مبالغه به ندرت آمده، معنایی بعید است. </p> <p>کلمه <em>نبی</em> بر وزن فعیل و ماخوذ از ماده <em>نبا</em>  (خبر) است، و اگر انبیاء را انبیاء نامیده‌اند بدین جهت است که ایشان به وسیله وحی خدا از عالم غیب خبردار هستند بعضی<span class="footnote" rel="2" title="تفسیر فخر رازی، ج ۲۱، ص ۲۲۳">*</span> گفته‌اند: کلمه مذکور ماخوذ از <em>نبوة</em> به معنای رفعت است، و انبیاء را به خاطر رفعت مقامشان نبی خوانده‌اند. </p> <h3> <span class="title" rel="19_41 19_42 19_43 19_44 19_45 19_46 19_47 19_48 19_49 19_50">احتجاج ابراهیم (علیه السلام) با <em>آزر</em> و رد و ابطال بت پرستی او از دو جهت</span> </h3> <p> <code class="aya" rel="19_42"/> <span class="aya" rel="19_42" data-words="1-18">إذ قال لأبیه یا أبت لم تعبد ما لا یسمع و لا یبصر و لا یغنی عنک شیئا</span>. </p> <p><span class="phrase">کلمه <em rel="fa_19_42_1-2" data-sentence="5:398">اذ قال</em> ظرف است برای ابراهیم چون مقصود این آیات یادآوری داستانهای آن جناب است، هم چنان که نظیر این تعبیر در باره مریم گذشت که می‌فرمود <span class="aya" rel="19_16" data-words="1-6">و اذکر فی الکتاب مریم إذ...</span> و اما اینکه به قول بعضی<span class="footnote" rel="3" title="منهج الصادقین، ج ۵، ص ۴۲۷">*</span> ظرف برای <em rel="fa_19_41_8-8" data-sentence="377:69">صدیق</em> و یا برای (نبیا) باشد، احتمالی است که طبع سلیم آن را ناپسند می‌داند.</span> </p> <p>در این آیات ابراهیم (ع) در خطابی که با پدر خود دارد دو نکته را خاطر نشان می‌سازد، اول اینکه طریقه و مسلک او در پرستش بتها طریقه‌ای لغو و باطل است، دوم اینکه نزد او علم و معرفتی است که نزد پدرش نیست، و بر او لازم است که از وی پیروی کند تا به راه حق دلالتش نماید، زیرا او در خطر ولایت شیطان قرار دارد. </p> <p>پس جمله‌ <span class="aya" rel="19_42" data-words="4-13">یا أبت لم تعبد ما لا یسمع و لا یبصر...</span> انکار توبیخی ابراهیم است نسبت به بت‌پرستی پدر، چیزی که هست در این جمله به جای اسم، تنها اوصاف آنها را ذکر کرده و فرموده چرا چیزی می‌پرستی که نه می‌شنود و نه می‌بیند؟ و این بدان منظور بوده که در ضمن اعتراض، به دلیل آن هم اشاره کرده باشد، و در ضمن بیان مدعی حجت آن را هم آورده باشد، و حاصل آن حجت این است که پرستش بتها از دو جهت باطل است، یکی اینکه پرستش به معنای اظهار خضوع و مجسم نمودن عابد، ذلت خود را برای معبود است، و این صورت نمی‌گیرد مگر در جایی و در حق معبودی که از حال عابد آگاه باشد، و بتها جماداتی هستند صورتگری شده و فاقد تصور، و نه می‌بینند و نه می‌شنوند، پس عبادت آنها لغو و باطل و       <code class="page" rel="14,75"/> بی اثر است، جمله‌ <span class="aya" rel="19_42" data-words="8-13">ما لا یسمع و لا یبصر</span> این معنا را بیان می‌کند. </p> <p>جهت دوم اینکه عبادت و دعا و دست حاجت دراز کردن برای فایده‌ای است که عاید عابد و دعا کننده شود، و یا ضرری از او دفع گردد، و این لا محاله متوقف بر قدرت معبود است، و بتها قدرتی بر جلب نفع به سوی عابد و دفع ضرر از وی ندارند، پس به هیچ وجه دردی از او دوا نمی‌کنند، و به این جهت نیز عبادت آنها لغو و باطل و بی اثر است، و این معنا را جمله‌ <span class="aya" rel="19_42" data-words="14-18">و لا یغنی عنک شیئا</span> عهده‌دار بیان آن است. </p> <p>در تفسیر سوره انعام گذشت که آن کسی که ابراهیم (ع) این خطاب خود را به وی نموده و گفته <em>یا ابت</em> ، پدر واقعی وی نبوده، بلکه عمو و یا جد مادری و یا شوهر مادرش بوده که بعد از درگذشت پدرش با او ازدواج کرده، خواننده بدانجا مراجعه کند. و معروف از مذهب اهل نحو در باره کلمه <em>یا ابت</em> این است که <em>تا</em> آن عوض از یاء متکلم است، و همچنین در کلمه <em>یا امت</em> و این عوض آوردن تنها در نداء جائز است، و دیگر مثلا گفته نمی‌شود: قال ابت-پدرم گفت <em>و یا</em> قالت امت-مادرم گفت ، بلکه در اینگونه موارد باید خود <em>یاء</em> را آورد و گفت: قال ابی و یا امی . </p> <p><code class="aya" rel="19_43"/> <span class="aya" rel="19_43" data-words="1-14">یا أبت إنی قد جاءنی من العلم ما لم یأتک فاتبعنی أهدک صراطا سویا</span>. </p> <p>بعد از آنکه بطلان بت‌پرستی و لغویت آن را اثبات نمود، و چون لازمه بطلان آن این است که او ندانسته راه غیر هموار را پیموده باشد، لذا به او توجه داد که من علمی به این مساله دارم که تو نداری، و تو باید مرا پیروی کنی تا به راه هموار مستقیم-و آن راهی است که از بس روشن و واضح است راه پیمایش گمراه نمی‌گردد-هدایتت کنم، و به همین جهت که او از این راه غافل بوده کلمه صراط را نکره آورد و گفت راهی سوی، و نگفت راه سوی  گویا به پدر می‌گوید چون تو ناگزیری که راهی طی کنی پس از نادانی این راه غیر سوی را سلوک مکن، بلکه مرا پیروی کن تا تو را به راهی که سوی است راهنمایی کنم، چون من آن راه را بلدم. و تو از آن غافلی. </p> <p>و اینکه فرمود: <span class="aya" rel="19_43" data-words="4-7">قد جاءنی من العلم</span> -علمی به من آمده دلالت دارد بر اینکه علم ابراهیم به راه حق قبل از این دعوت و احتجاجش بوده، و این خود گفتار سابق ما را که در داستان ابراهیم (ع) در سوره انعام گذراندیم، که وی قبل از بر خورد با پدر و قومش و احتجاج با ایشان نیز علم به خدا و مشاهده ملکوت آسمانها و زمین را داشته است، تایید می‌کند. </p> <p>و مراد از هدایت در جمله‌ <span class="aya" rel="19_43" data-words="12-14">أهدک صراطا سویا</span> هدایت به معنای راه نشان دادن<code class="page" rel="14,76"/> است، نه به راه رساندن، چون شان پیامبر این نیست که امت خود را به راه برساند، بلکه شان او تنها راه نشان دادن است، و به راه رساندن شان امام است که ابراهیم (ع) در آن روزها به چنین مقامی نرسیده بود، چون در تفسیر آیه‌ <span class="aya" rel="2_124" data-words="8-12">قال إنی جاعلک للناس إماما</span><span class="footnote" rel="1" title="سوره بقره، آیه ۲۴">*</span> گفتیم که آیه شریفه صریح در این است که رسیدن ابراهیم به منصب امامت، در اواخر عمر و بعد از سالها نبوت بوده است. </p> <h3> <span class="title" rel="19_41 19_42 19_43 19_44 19_45 19_46 19_47 19_48 19_49 19_50">تقریر و توضیح بیانی که آن حضرت (علیه السلام) در نهی <em>آزر</em> از اطاعت شیطان به کار برد</span> </h3> <p> <code class="aya" rel="19_44"/><code class="aya" rel="19_45"/> <span class="aya" rel="19_44" data-words="1-10">یا أبت لا تعبد الشیطان إن الشیطان کان للرحمن عصیا</span>... <span class="aya" rel="19_44-45" data-words="20-22">فتکون للشیطان ولیا</span>. </p> <p>وثنی‌ها معتقد به وجود جن هستند-البته ابلیس هم از جن است-و اصنام جن را می‌پرستیدند، همانطور که اصنام ملائکه و مقدمین از بشر را می‌پرستیدند، چیزی که هست مراد از نهی، نهی از عبادت به این معنا نیست، چون جهتی تصور نمی‌شود که تنها از خصوص پرستش جن نهی فرموده باشد، بلکه مراد از عبادت، اطاعت است، هم چنان که در آیه‌ <span class="aya" rel="36_60" data-words="1-11">أ لم أعهد إلیکم یا بنی آدم أن لا تعبدوا الشیطان...</span><span class="footnote" rel="2" title="سوره یس آیه ۶۰">*</span> به این معنا آمده پس نهی از عبادت شیطان، نهی از اطاعت او در هر چیزی است که به آن امر می‌کند، و یکی از چیزهایی که بدان امر می‌کند عبادت غیر خدا است. </p> <p>ابراهیم (ع) بعد از آنکه پدر را به پیروی خود دعوت کرد تا به سوی صراط سوی رهبریش کند، خواست تا او را در قبول این دعوت تحریک و تشویق نموده و نسبت به گمراهی که در آن است متنبه ساخته یک باره از پرستش بتها بازش بدارد لذا این معنا را خاطر نشان کرد که بت‌پرستی نه تنها لغو و بتها فاید نفع و ضررند، بلکه در معرض این است که صاحبش را به مورد هلاکت وارد، و در تحت ولایت شیطان داخل سازد، که پر واضح است بعد از قرار گرفتن در تحت ولایت شیطان دیگر امیدی به صلاح و رستگاری و سلامت و سعادت نمی‌ماند. </p> <p>برای اینکه عبادت بتها با در نظر داشتن اینکه مستحق عبادت، خدای سبحان است، چون رحمانی است که همه رحمت‌ها به او منتهی می‌گردد، و نیز تقرب به آنها از ناحیه شیطان و تسویلات و اغوائات او است، و همه می‌دانند که شیطان نافرمان خدا و مصر در نافرمانی او، و مخصوصا در اخص حقوق او یعنی عبادت او است، و با این حال معلوم است که در عبادت او و تقرب به او خوف آن است که رحمت خدا که همان هدایت به سوی     <code class="page" rel="14,77"/> سعادت است از آدمی منقطع گشته، عذاب خذلان بر او نازل گردد، و دیگر خداوند متولی امر او نگشته، در عوض شیطان مولای او و او ولی شیطان خواهد شد، و این همان هلاکت است. </p> <p>پس معنای دو آیه (و خدا داناتر است) این می‌شود که ای پدر!شیطان را در آنچه به تو دستور می‌دهد، و از آن جمله به عبادت بتها وادار می‌کند اطاعت مکن، چون شیطان خودش نافرمان خدا و مصر در نافرمانی او است، که او خود یگانه مصدر همه رحمتها و نعمتها است، پس چنین کسی که مصدر همه نعمتها را نافرمانی می‌کند جز به نافرمانی خدا و محرومیت از رحمت او فرمان نمی‌دهد، و اگر من تو را از اطاعت شیطان نهی می‌کنم برای این است که می‌ترسم عذاب خذلان خدا تو را بگیرد و رحمتش از تو قطع شود، و سرپرستی جز شیطان برایت باقی نماند، آن وقت تو ولی شیطان شوی و شیطان مولای تو گردد. </p> <p>پس از آنچه گذشت این چند نکته به دست آمد: اول اینکه: مراد از عبادت، در جمله‌ <span class="aya" rel="19_44" data-words="3-5">لا تعبد الشیطان</span>، عبادت اطاعت است، و کلمه <em>شیطان</em> که به معنای شریر است نیز دخالت در این حکم دارد. </p> <p>دوم اینکه: وجه تبدیل اسم <em>اللَّه</em> به وصف <em>رحمان</em> ، در دو جای آیه این است که چون وصف رحمت نیز در هر دو حکم دخالت دارد، زیرا اینکه خدا مصدر همه رحمتها و نعمتها است باید باعث آن شود که دیگر کسی اصرار بر نافرمانی او نکند و آن را قبیح بداند پس صحیح است که از نافرمانی او نهی شود، و نیز مصدریت او برای هر رحمت باعث می‌شود که آدمی از عذاب او که ملازم با امساک او از رحمت خویش است بترسد، و از این که مشمول نقمت و شقوت گردد بیمناک باشد. </p> <p>سوم اینکه: مراد از عذاب، خذلان و یا چیزی به معنای خذلان، مانند امساک از رحمت و به خود واگذاری است، و اینکه بعضی<span class="footnote" rel="1" title="تفسیر فخر رازی، ج ۲۲، ص ۲۲۶">*</span> گفته‌اند: مراد از آن، عذاب اخروی است، گفتاری است که سیاق با آن مساعدت ندارد. </p> <p><code class="aya" rel="19_46"/> <span class="aya" rel="19_46" data-words="1-15">قال أ راغب أنت عن آلهتی یا إبراهیم لئن لم تنته لأرجمنک و اهجرنی ملیا</span>. </p> <p><span class="phrase">کلمه <em rel="fa_19_46_2-2" data-sentence="5:579">رغبت</em> به طوری که در مجمع آمده از کلمات اضداد است، یعنی اگر با لفظ  <em>عن</em> متعدی شود به معنای نفرت از چیزی است، و اگر با لفظ <em>فی</em> متعدی شود به معنای میل در آن است، و کلمه <em rel="fa_19_46_9-9" data-sentence="236:389">تنته</em> از انتهاء و خودداری از کاری است، اما خودداری بعد از آنکه او را از آن عمل نهی کرده باشند، و کلمه <em>رجم</em> به معنای سنگسار کردن است، ولی   <code class="page" rel="14,78"/> معنای معروف آن کشتن به وسیله سنگباران است، و کلمه <em>هجر</em> به معنای ترک و جدایی است، و کلمه <em>ملی</em> به معنای روزگاری طولانی است<span class="footnote" rel="1" title="مجمع البیان، ج ۳، ص ۵۱۶">*</span>.</span> </p> <p>در این آیه پدر ابراهیم او را تهدید به بدترین کشتن‌ها کرده، و آن سنگسار است که با آن افراد رانده شده را شکنجه کرده، می‌کشند، و آزر، ابراهیم را با این کلام خود از خود طرد کرده است. </p> <h3> <span class="title" rel="19_41 19_42 19_43 19_44 19_45 19_46 19_47 19_48 19_49 19_50">جواب نرم ابراهیم (علیه السلام) در برابر انکار و تهدید <em>آزر</em> و وعده استغفار به او دادن و وجوهی که در باره استغفار ابراهیم (علیه السلام) برای <em>آزر</em> با اینکه مشرک بوده گفته شده است</span> </h3> <p> <code class="aya" rel="19_47"/> <span class="aya" rel="19_47" data-words="1-10">قال سلام علیک سأستغفر لک ربی إنه کان بی حفیا</span>. </p> <p><span class="phrase">کلمه <em rel="fa_19_47_10-10" data-sentence="5:311">حفی</em> به طوری که راغب گفته به معنای نیکوکار لطیف و مهربان است، و لطیف کسی است که مراقب حوائج دقیق و باریک محتاجان باشد تا در صدد رفع آنها بر آید<span class="footnote" rel="2" title="مفردات راغب، ماده &lt;em&gt;حفی&lt;/em&gt; ">*</span> گفته می‌شود حفا-یحفو-حفی و حفوة، و احفاء سؤال به معنای اصرار و التماس در آن است.</span> </p> <p>ابراهیم (ع) در مقابل تهدید پدر و بدیش به او سلام کرد، سلامی که در آن احسان و امنیت باشد، و نیز به او وعده استغفار داد تا از پروردگارش برای او طلب آمرزش کند و در مقابل تهدید او که گفت دهری طولانی از من کناره بگیر، گفت: من از شما و این بتها که می‌پرستید کناره می‌گیرم. </p> <p>اما اینکه سلام کرد، چون سلام دأب و عادت بزرگواران است، با تقدیم آن جهالت پدر را تلافی کرد، او وی را به خاطر حرف حقی که زده بود تهدید به رجم و طرد کرد، ولی وی او را وعده امنیت و سلامتی و احسان داد، این همان دستور العملی است که قرآن کریم در آیه <span class="aya" rel="25_72" data-words="6-11">و إذا مروا باللغو مروا کراما</span><span class="footnote" rel="3" title="سوره فرقان آیه ۷۲">*</span> و آیه‌ <span class="aya" rel="25_63" data-words="9-14">و إذا خاطبهم الجاهلون قالوا سلاما</span><span class="footnote" rel="4" title="سوره فرقان آیه ۶۳">*</span> بیان کرده است، و اما اینکه بعضی<span class="footnote" rel="5" title="کشاف، ج ۳، ص ۲۱">*</span> گفته‌اند که: منظورش از سلام، خداحافظی و تحیت جدایی بوده، و خواسته است امر پدر را که گفت: <span class="aya" rel="19_46" data-words="13-14">و اهجرنی...</span> اطاعت کند، حرف صحیحی نیست، زیرا ابراهیم (ع) بعد از مدتها که از این گفت و شنود گذشت از قوم خود دوری گزید. </p> <p>و اما اینکه گفت: برایت از پروردگارم طلب مغفرت می‌کنم با اینکه پدرش مشرک           <code class="page" rel="14,79"/> بوده جهتش به طوری که از ظاهر آیه‌ <span class="aya" rel="19_45" data-words="1-12">یا أبت إنی أخاف أن یمسک عذاب من الرحمن فتکون للشیطان ولیا</span> بر می‌آید این بوده که ابراهیم در آن لحظه یقین به کفر او و اینکه از اولیای شیطان است و دلش یک باره مطبوع بر کفر و انکار و عناد حق شده، نداشته، چون اگر به این معانی یقین می‌داشت به مثل‌ <span class="aya" rel="19_45" data-words="3-4">إنی أخاف</span> تعبیر نمی‌کرد پس معلوم می‌شود که آن جناب احتمال می‌داده که پدر جاهلی قاصر و مستضعف باشد که اگر حق برایش روشن گردد آن را پیروی می‌کند، و شمول رحمت الهی به امثال اینگونه اشخاص امری ممکن است، هم چنان که قرآن کریم فرموده: <span class="aya" rel="4_98-99" data-words="1-26">إلا المستضعفین من الرجال و النساء و الولدان لا یستطیعون حیلة و لا یهتدون سبیلا، فأولئک عسی الله أن یعفو عنهم و کان الله عفوا غفورا</span><span class="footnote" rel="1" title="مگر آن دسته از مردان و زنان و کودکانی که به راستی تحت فشار قرار گرفته‌اند، نه چاره‌ای دارند و نه راهی می‌یابند آنها رای ممکن است خداوند مورد عفوشان قرار دهد و خداوند عفو کننده و آمرزنده است سوره نساء، آیه ۹۸ و ۹۹">*</span> و چون این احتمال را می‌داده خواسته است عواطف او را با این وعده تحریک کند، و در عین حال آمرزش خدا را هم برایش حتمی نکرد و آن را به صورت امیدواری وعده داد، به دلیل اینکه گفت: <span class="aya" rel="19_47" data-words="7-10">إنه کان بی حفیا</span> - پروردگار من همواره به من لطف داشته است و نیز در سوره ممتحنه آیه 4، از او نقل شده که بعد از وعده استغفار اضافه کرده است که من از خدا چیزی را برای تو مالک و صاحب اختیار نیستم، و فرموده: <span class="aya" rel="60_4" data-words="38-51">إلا قول إبراهیم لأبیه لأستغفرن لک و ما أملک لک من الله من شیء</span>. </p> <p>و مؤید این گفتار، قول خداوند متعال است که می‌فرماید: <span class="aya" rel="9_113-114" data-words="1-45">ما کان للنبی و الذین آمنوا أن یستغفروا للمشرکین و لو کانوا أولی قربی من بعد ما تبین لهم أنهم أصحاب الجحیم، و ما کان استغفار إبراهیم لأبیه إلا عن موعدة وعدها إیاه فلما تبین له أنه عدو لله تبرأ منه إن إبراهیم لأواه حلیم</span><span class="footnote" rel="2" title="پیغمبر و یارانش حق ندارند برای مشرکین طلب مغفرت کنند هر چند خویشاوند باشند، پس از آنکه برایشان روشن شده باشد که اهل جهنمند، و استغفار ابراهیم برای پدرش به خاطر وعده‌ای بود که به او داده بود، بعدا که معلوم شد دشمن خدا است از او بیزاری جست، آری ابراهیم پیامبری بود بردبار و پر رجوع به خدا سوره توبه، آیه ۱۱۳ و ۱۱۴">*</span>. </p> <p>پس تبری و بیزاریش بعد از آنکه معلوم شد پدرش از دشمنان خدا است، خود دلیل بر این است که قبلا احتمال می‌داده که دشمن خدا نباشد، هر چند که می‌دانسته است مشرک است، و جمع میان مشرک بودن و دشمن خدا نبودن در افراد جاهل خالی از عناد تصور دارد. </p> <p>مؤید این نظریه آیه شریفه‌ <span class="aya" rel="60_1" data-words="1-13">یا أیها الذین آمنوا لا تتخذوا عدوی و عدوکم أولیاء تلقون إلیهم بالمودة</span>     <code class="page" rel="14,80"/>... <span class="aya" rel="60_8" data-words="1-23">لا ینهاکم الله عن الذین لم یقاتلوکمفی الدین و لم یخرجوکم من دیارکم أن تبروهم و تقسطوا إلیهم إن الله یحب المقسطین...</span><span class="footnote" rel="1" title="ای کسانی که ایمان آورده‌اید هرگز (نباید کافران را که) دشمن من و شمایند یاران خود بر گرفته و طرح دوستی با آنها بریزید خدا شما را از دوستی آنان که با شما در دین قتال و دشمنی نکرده و شما را از دیارتان بیرون ننمودند نهی نمی‌کند تا بیزاری از آنها جویید بلکه با آنها به عدالت و انصاف رفتار کنید که خدا مردم با عدل و داد را بسیار دوست می‌دارد سوره ممتحنه آیات ۱-۸">*</span>. </p> <p>و از جمله توجیهاتی که برای استغفار ابراهیم برای پدر مشرکش کرده‌اند این است که:<span class="footnote" rel="2" title="تفسیر فخر رازی، ج ۲۲، ص ۲۲۹">*</span> او وعده استغفارش داده بود، و به حکم عقل وفای به وعده لازم بود، زیرا عقل از تجویز، آن ابایی ندارد، و جائز نبودن آن به دلیل نقل است، و آن روز این منع نقلی نرسیده بود بعدا وقتی شریعت برایش آمد تحریم شد، و بعد از تحریم از پدر بیزاری جسته است. </p> <p>ولی اشکال این توجیه این است که با آیات داستان اگر در آن دقت شود تطبیق نمی‌کند. یکی<span class="footnote" rel="3" title="تفسیر فخر رازی، ج ۲۲، ص ۲۲۹">*</span> دیگر این است که: معنای استغفار ابراهیم مشروط به توبه پدر و ایمان آوردن او بوده. این وجه نیز به طوری که خود شما خواننده ملاحظه می‌کنید صحیح نیست. </p> <p>یکی<span class="footnote" rel="4" title="تفسیر فخر رازی، ج ۲۲، ص ۲۲۹">*</span> دیگر اینکه: معنای‌ <span class="aya" rel="19_47" data-words="4-6">سأستغفر لک ربی</span> این است که من به زودی دعا می‌کنم که خدا تو را در دنیا عذاب نکند، و این نیز مانند وجه قبلی تقییدی است بدون مقید. </p> <p>یکی<span class="footnote" rel="5" title="تفسیر فخر رازی، ج ۲۲، ص ۲۲۹">*</span> دیگر اینکه: وعده دعا به مسبب است، که مستلزم وعده دعاء به سبب است و معنای اینکه گفت به زودی از خدا مسئلت می‌نمایم که تو را بیامرزد این است که به زودی از خدا مسئلت می‌کنم که تو را موفق به توبه نموده به سوی ایمان هدایتت کند، و در نتیجه تو را بیامرزد، ممکن هم هست طلب مغفرت را کنایه از طلب توفیق توبه و هدایت به ایمان گرفت. </p> <p>و این معنا هر چند که از سایر معانی دیگر معتدل‌تر است، و لیکن خالی از بعد هم نیست، برای اینکه گفتیم در کلام بویی از استعطاف و تحبیب قلب هست، و این با طلب مغفرت مناسب‌تر است تا طلب توفیق و هدایت،  (هر چند که این مناسبتر بودن هم محل حرف است). </p> <p>و نظیر این دعا که برای پدر خود کرد دعایی است که برای عموم مشرکین کرده و گفت‌ <span class="aya" rel="14_35-36" data-words="10-32">و اجنبنی و بنی أن نعبد الأصنام، رب إنهن أضللن کثیرا من الناس فمن تبعنی فإنه منی و من عصانی فإنک غفور رحیم</span><span class="footnote" rel="6" title="پروردگارا مرا و فرزندانم را از اینکه اصنام و بتها را بپرستیم دور بدار، پروردگارا آنها بسیاری از مردم را گمراه کردند حال هر که مرا پیروی کرد از من است، و هر که نافرمانیم کرد همانا تو آمرزنده و مهربانی سوره ابراهیم، آیه ۳۵ و ۳۶">*</span>. </p> <p>         <code class="page" rel="14,81"/><code class="aya" rel="19_48"/> <span class="aya" rel="19_48" data-words="1-17">و أعتزلکم و ما تدعون من دون الله و أدعوا ربی عسی ألا أکون بدعاء ربی شقیا</span>. </p> <p>در این آیه وعده می‌دهد به کناره‌گیری و دوری از مشرکین و از اصنام آنان، تا با خدای خود خلوت نموده خالص او را بخواند، تا شاید دعایش بی‌ثمر نشود، و اگر در این کار اظهار رجاء و امید کرد برای این بود که اینگونه اسباب یعنی دعا و توجه به سوی خدا و امثال آن، اسبابی نیست که چیزی را بر خدا واجب کند، بلکه اگر خدا در مقابل آن ثوابی بدهد و سعادتی مرحمت کند و یا هر پاداش نیک دیگری بدهد همه از باب تفضل است، علاوه بر این ملاک امور، خاتمه آن است و جز خدا کسی از غیب و از خواتم امور خبر ندارد، پس مرد مؤمن باید که همیشه بین خوف و رجاء باشد. </p> <p><code class="aya" rel="19_49"/> <span class="aya" rel="19_49" data-words="1-13">فلما اعتزلهم و ما یعبدون من دون الله وهبنا له إسحاق و یعقوب</span>... <span class="aya" rel="19_49-50" data-words="26-28">لسان صدق علیا</span>. </p> <p>بعید نیست اینکه به جای بردن نام فرزند دیگر خود اسماعیل، نام نوه خود یعقوب را برد برای این بوده که خواسته است به توالی‌شجره نبوت در بنی اسرائیل اشاره کند، چون از دودمان یعقوب جمع کثیری از انبیاء بوده‌اند، مؤید این معنا جمله‌ <span class="aya" rel="19_49" data-words="14-17">و کلا جعلنا نبیا</span> است. </p> <p><code class="aya" rel="19_50"/> <span class="aya" rel="19_50" data-words="1-5">و وهبنا لهم من رحمتنا</span> -ممکن است مراد از رحمت، امامت باشد، هم چنان که در آیه 72 و 73 سوره انبیاء که آن موهوب را صریحا نام برده ائمه‌ای صالح خوانده و فرموده <span class="aya" rel="21_72-73" data-words="1-16">و وهبنا له إسحاق و یعقوب نافلة و کلا جعلنا صالحین، و جعلناهم أئمة یهدون بأمرنا</span>، و ممکن هم هست مراد از آن رحمت، تایید به روح القدس باشد، هم چنان که جمله بعدی همان آیه 73 که می‌فرماید: <span class="aya" rel="21_73" data-words="6-10">و أوحینا إلیهم فعل الخیرات</span> -به ایشان فعل خیرات را وحی کردیم که به زودی معنایش خواهد آمد بدان اشاره می‌کند، ممکن هم هست معنای آن مطلق ولایت الهی باشد. </p> <p><span class="phrase">کلمه لسان در جمله‌ <span class="aya" rel="19_50" data-words="6-11">و جعلنا لهم لسان صدق علیا</span> (به طوری که<span class="footnote" rel="1" title="کشاف، ج ۳، ص ۲۲">*</span> گفته‌اند) به معنای ذکر خیر در مردم و یا ذکر شر است، که اگر به صدق اضافه شود معنایش ثناء جمیل مردم و ثنائی که در آن دروغ نباشد می‌باشد، و کلمه <em rel="fa_19_50_11-11" data-sentence="317:88">علی</em> به معنای رفیع است و معنا این است که: برای آنان ثنای جمیلی راست و رفیع القدر قرار دادیم.</span> </p> 
