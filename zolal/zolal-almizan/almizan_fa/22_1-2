<h2 class="sura">سوره حج در مدینه نازل شده و 78 آیه دارد</h2><h3 class="ayas">سوره الحج آیه‌های ۱ تا ۲</h3><code class="section" rel="22_1-2"/><h3>ترجمه آیات</h3> <p> <span class="trans" rel="22_0">به نام خدای رحمان رحیم.  </span><span class="trans" rel="22_1">ای مردم از پروردگارتان بترسید که زلزله رستاخیز چیزی است هول انگیز.  «۱» </span><span class="trans" rel="22_2">روزی که آن را ببینید زنان شیرده از شدت هول آن، شیرخوار خویش را از یاد ببرند و زنان باردار بار خویش بیندازند و مردمان به نظرت مست آیند ولی مست نیستند بلکه سختی عذاب خدا ایشان را بی‌خود کرده است.  «۲» </span></p> <h3>بیان آیات</h3> <p> این سوره مشرکین را مخاطب قرار داده، اصول دین و انذار و تخویف را به ایشان خاطر نشان می‌سازد، هم چنان که در سوره‌های نازل شده قبل از هجرت مشرکین مورد خطابند. این سوره سیاقی دارد که از آن بر می‌آید مشرکین هنوز شوکت و نیرویی داشته‌اند. <code class="page" rel="14,477"/> و نیز مؤمنین را به امثال نماز، حج، عمل خیر، اذن در قتال و جهاد مخاطب قرار داده، و آیات آن دارای سیاقی است که می‌فهماند مؤمنین جمعیتی بوده‌اند که اجتماعشان تازه تشکیل شده، و روی پای خود ایستاده، و مختصری عده و عده و شوکت به دست آورده‌اند. </p> <p>با این بیان به طور قطع باید گفت که این سوره در مدینه نازل شده، چیزی که هست نزول آن در اوایل هجرت و قبل از جنگ بدر بوده است. و غرض سوره بیان اصول دین است، البته با بیانی تفصیلی که مشرک و موحد هر دو از آن بهره‌مند شوند. و نیز فروع آن، ولی بیانش در فروع به طور اجمال است، و تنها مؤمنین موحد از آن استفاده می‌کنند، چون تفاصیل احکام فرعی در روزگاری که این سوره نازل می‌شده هنوز تشریع نشده بود، و به همین جهت در این سوره کلیات فروع دین از قبیل نماز و حج را بیان کرده است. </p> <p>و از آنجایی که دعوت مشرکین به اصول دین توحید از طریق انذار صورت می‌گرفته، و نیز واداری مؤمنین به اجمال فروع دین به لسان امر به تقوی بوده، و قهرا سخن از روز قیامت به میان آمده، لذا گفتار را در آن فراز بسط داده، و در آغاز سوره، زلزله روز قیامت-که از علامتهای آن است و به وسیله آن زمین ویران شده، و کوه‌ها فرو می‌ریزد-را خاطر نشان ساخته است. </p> <p><code class="aya" rel="22_1"/> <span class="aya" rel="22_1" data-words="1-10">یا أیها الناس اتقوا ربکم إن زلزلة الساعة شیء عظیم</span> <span class="phrase">کلمه <em rel="fa_22_1_6-6" data-sentence="5:67">زلزله</em> و <em>زلزال</em> به معنای شدت حرکت است به حالتی که هول انگیز باشد.</span> </p> <p>و گویا از طریق اشتقاق کبیر از ماده <em>زل</em> که به معنای <em>زلق</em> است گرفته شده، و به منظور مبالغه و اشاره به تکرار آن تکرار شده است، و این در واژه‌های مشابه <em>زل</em> شایع و زیاد است، مثل <em>ذب</em> و <em>ذبذب</em> ، <em>دم</em> و <em>دمدم</em> ، <em>کب</em> و <em>کبکب</em> ، <em>دک</em> و <em>دکدک</em> ،  <em>رف</em> و <em>رفرف</em> و.... </p> <p>خطاب در آیه شریفه که فرمود <span class="aya" rel="22_1" data-words="1-3">یا أیها الناس</span> شامل جمیع مردم، از کافر و مؤمن، مرد و زن، حاضر و غایب، و موجودین در عصر نزول آیه، و آنهایی که بعدا به وجود می‌آیند می‌شود. و حاضرین در عصر خطاب و در مجلس خطاب وسیله پیوستگی با همه است، چون همه در نوع انسانیت مشترکند. </p> <h3> <span class="title" rel="22_1 22_2">اشاره به مفاد کلی سوره حج و بیان آیات تهدید به قیامت که زلزله‌اش <span class="aya" rel="22_1" data-words="9-10">شیء عظیم</span> است و در آن روز <span class="aya" rel="22_2" data-words="3-7">تذهل کل مرضعة عما أرضعت</span> و... </span> </h3> <p> در این خطاب مردم را امر کرده که از پروردگارشان بپرهیزند، کافر بپرهیزد، ایمان آورد، مؤمن بپرهیزد از کیفر مخالفت اوامر و نواهی او در فروع اندیشه کند. و آن گاه امر مزبور را تعلیل کرده به اینکه چون زلزله قیامت امر عظیمی است. و ناگفته پیدا است که دعوت در این آیه دعوت از راه انذار و تهدید است. <code class="page" rel="14,478"/> و اگر زلزله را اضافه به ساعت کرد، و فرموده: <span class="aya" rel="22_1" data-words="7-8">زلزلة الساعة</span> بدین جهت است که زلزله از علامتهای قیامت است. بعضی از مفسرین<span class="footnote" rel="1" title="روح المعانی، ج ۱۷، ص ۱۱۱ و ۱۱۲">*</span> گفته‌اند: مراد از زلزله ساعت، شدت قیامت و هول آن است. و این گفتار از جهت عبارت و لفظ آیه خیلی بعید است. </p> <p><code class="aya" rel="22_2"/> <span class="aya" rel="22_2" data-words="1-7">یوم ترونها تذهل کل مرضعة عما أرضعت</span> <span class="phrase">کلمه <em rel="fa_22_2_3-3" data-sentence="5:50">ذهول</em> به معنای این است که با دهشت از چیزی بگذری و بروی.</span> و کلمه  <em>حمل</em> -به فتح حاء-به معنای سنگینی و ثقلی است که آدمی در باطن حمل کند، مانند فرزند در شکم. و <em>حمل</em> -به کسر حاء-به معنای سنگینی و ثقلی است که در ظاهر بدن حمل شود، مانند بار شتر-این سخن از راغب است<span class="footnote" rel="2" title="مفردات راغب، ماده &lt;em&gt;حمل&lt;/em&gt; ">*</span>. </p> <p>و در مجمع البیان گفته: <em>حمل</em> -به فتح حاء-به معنای آن چیزی است که در شکم یا بر سر درخت باشد، و <em>حمل</em> -به کسر حاء-به معنای آن چیزی است که بر پشت و یا بر سر آدمی باشد<span class="footnote" rel="3" title="مجمع البیان، ج ۷، ص ۶۹">*</span>. </p> <p>در کشاف گفته: اگر کسی بپرسد چرا در آیه شریفه فرموده <em>مرضعة</em> و نفرموده  <em>مرضع</em> ؟ در پاسخ می‌گوییم: برای اینکه <em>مرضعة</em> با <em>مرضع</em> در معنا فرق دارد. </p> <p> <em>مرضعة</em> آن زنی است که در حال شیر دادن باشد و پستان را به دهان کودک گذاشته باشد. </p> <p>و کودکش در حال مکیدن باشد. و اما <em>مرضع</em> آن زنی است که شانیت این کار را داشته باشد، هر چند که الآن مشغول شیر دادن نباشد. در آیه شریفه کلمه <em>مرضعة</em> را به کار برده تا دلالت کند بر اینکه دهشت و هول قیامت، آن چنان سخت است که وقتی ناگهانی می‌رسد، مادری که پستان در دهان بچه‌اش گذاشته آن را از دهان او بیرون می‌کشد. </p> <p><span class="phrase">آن گاه گفته: اگر بگویی چرا اول فرمود: <em rel="fa_22_2_2-2" data-sentence="38:405">ترون</em> و سپس فرمود: <em rel="fa_22_2_15-15" data-sentence="106:379">تری</em> ، اول جمع آورد، و بار دوم مفرد؟ در پاسخ می‌گوییم: برای اینکه رؤیت در اول مربوط شده به زلزله، که قبلا آن را به رخ همه مردم می‌کشید، لذا به همه فرمود: <em>ترون: می‌بینید</em> و اما در آخر آیه معلق شده به یک چیز، و آن هم حالت مستی مردم است، پس باید یک یک مردم را بیننده حال سایرین فرض کرد، لذا آن را مفرد آورده<span class="footnote" rel="4" title="تفسیر کشاف، ج ۳، ص ۱۴۲">*</span>.</span> </p> <p>در جمله‌ <span class="aya" rel="22_2" data-words="14-21">و تری الناس سکاری و ما هم بسکاری</span> می‌فرماید مست نیستند، در حالی         <code class="page" rel="14,479"/> که خودش قبلا فرموده بود که ایشان را مست می‌بینی و این بدان منظور است که دلالت کند بر اینکه مستی ایشان و اینکه عقلهایشان را از دست داده و دچار دهشت و حیرت شده‌اند، از شراب نیست، بلکه از شدت عذاب خدا است که ایشان را به آن حالت افکنده هم چنان که خدای عز و جل فرموده: <span class="aya" rel="11_102" data-words="11-14">إن أخذه ألیم شدید</span><span class="footnote" rel="1" title="گرفتن او دردناک و شدید است سوره هود، آیه ۱۰۲">*</span>. </p> <p>و ظاهر آیه این است که این زلزله قبل از نفخه اولی صور که خدا از آن در آیه‌ <span class="aya" rel="39_68" data-words="1-24">و نفخ فی الصور فصعق من فی السماوات و من فی الأرض إلا من شاء الله ثم نفخ فیه أخری فإذا هم قیام ینظرون</span><span class="footnote" rel="2" title="و صیحه صور اسرافیل بدمند پس هر که در آسمانها و زمین است همه یکسر مدهوش مرگ شوند، مگر آن کس که خدا ابقای او را خواسته باشد آن گاه صیحه دیگری در آن دمیده شود که ناگاه خلایق همه برخیزند و نظاره کنند سوره زمر، آیه ۶۸">*</span> خبر داده، واقع می‌شود، چون آیه مورد بحث مردم را در حال عادی فرض کرده که ناگهانی و بی‌مقدمه زلزله ساعت رخ می‌دهد، و حال ایشان از مشاهده آن دگرگون گشته، به آن صورت که آیه شریفه شرح داده، در می‌آیند. و این قبل از نفخه اولی است، که مردم با آن می‌میرند، نه نفخه دوم، چون قبل از نفخه دوم، مردم زنده‌ای در روی زمین وجود ندارد. </p> <p>بعضی از مفسرین<span class="footnote" rel="3" title="روح المعانی، ج ۱۷، ص ۱۱۲">*</span> گفته‌اند: این آیه شدت عذاب را تمثیل کرده، نه اینکه واقعا همانطور که فرموده تحقق یابد، و معنایش این است که: اگر در این میان بیننده‌ای باشد که صحنه را ببیند، به چنین حالی در خواهد آمد. </p> <p>و لیکن این حرف صحیح نیست، برای اینکه با سیاق آیه که سیاق انذار به عذاب ناگهانی و بی‌سابقه است نمی‌سازد، و شنونده از انذار به عذابی که از آن آگاهی ندارد، و تنها به او بگویند: اگر کسی آنجا باشد چنین و چنان می‌شود، آن طور که باید نمی‌ترسد. </p> <h3>بحث روایتی‌ <span class="title" rel="22_1"> (روایتی در ذیل آیه: <span class="aya" rel="22_1" data-words="1-10">یا أیها الناس اتقوا ربکم إن زلزلة الساعة شیء عظیم</span> و سخن پیامبر (صلی اللَّه علیه و آله) بعد از نزول این آیه) </span> </h3> <p> در الدر المنثور است که سعید بن منصور، احمد، عبد بن حمید، و ترمذی (وی حدیث را صحیح دانسته) و نسایی، ابن جریر، ابن منذر، ابن ابی حاتم، و حاکم (وی نیز حدیث را صحیح دانسته) و ابن مردویه، از طرقی از حسن و غیر او، از عمران بن حصین، روایت کرده‌اند که گفت: وقتی آیه‌ <span class="aya" rel="22_1" data-words="1-10">یا أیها الناس اتقوا ربکم إن زلزلة الساعة شیء عظیم</span>       <code class="page" rel="14,480"/> <span class="aya" rel="22_2" data-words="22-26">و لکن عذاب الله شدید</span> نازل شد، رسول خدا (ص) در سفر بود، پس رو به اصحاب خود کرده فرمود: هیچ می‌دانید این چه روزی است؟ عرضه داشتند: خدا و رسولش داناتر است. فرمود: این روزی است که خدا به آدم می‌فرماید: برخیز برخاستن آتش. می‌گوید: پروردگارا برخاستن آتش یعنی چه؟ می‌فرماید: از هر هزار نفر نهصد و نود و نه نفر به سوی آتش، و یک نفر به سوی بهشت. </p> <p>مسلمانان شروع کردند به گریه، حضرت فرمود: به هم نزدیک شوید و به سوی رشد بروید چون هیچ نبوتی نبود مگر آنکه قبل از آن جاهلیتی بوده، آتش هر چه از جاهلیت گرفت که گرفته، و اگر کامل نشد از منافقین می‌گیرد، و مثل شما نیست مگر مثل رنگ مخالفی که در بازوی حیوان و یا مثل خالی است که در پهلوی شتر باشید. آن گاه فرمود: من امیدوارم که شما یک چهارم اهل بهشت باشید. پس یاران تکبیر گفتند. آن گاه فرمود: من امیدوارم که شما یک سوم اهل بهشت باشید. باز تکبیر گفتند. آن گاه فرمود: من خیلی امیدوارم که شما نصف اهل بهشت باشد. باز تکبیر گفتند، راوی می‌گوید نفهمیدم دو ثلث را هم فرمود یا نه<span class="footnote" rel="1" title="الدر المنثور، ج ۴، ص ۳۴۳">*</span>. </p> <p>مؤلف: این روایت به طرق بسیاری دیگر از عمران، ابن عباس، ابی سعید خدری، ابی موسی و انس، نقل شده که البته در متن آنها اختلافی هست، از همه آن متون معتدل‌تر همین روایتی است که ما ایراد کردیم. </p> <p>و در تفسیر قمی در ذیل آیه‌ <span class="aya" rel="22_2" data-words="14-17">و تری الناس سکاری</span> فرمودند: یعنی از شدت اندوه و فزع عقلشان زایل گشته، دچار حیرت می‌شوند<span class="footnote" rel="2" title="تفسیر قمی، ج ۲، ص ۷۸">*</span>. </p> 
