<h3 class="ayas">سوره یونس آیه‌های ۳۷ تا ۴۵</h3><code class="section" rel="10_37-45"/><h3>ترجمه آیات</h3> <p> <span class="trans" rel="10_37">وضع این قرآن وضعی نیست که بتوان آن را به غیر خدا نسبت داد، هرگز، که این قرآن مصدق کتب آسمانی قبل از خود و جدا سازنده مطالب فشرده کتب آسمانی است، هیچ تردیدی نیست که از ناحیه خدای<code class="page" rel="10,89"/> رب العالمین است.  «۳۷» </span><span class="trans" rel="10_38">لیکن می‌گویند: محمد (ص) قرآن را خود پرداخته و به خدا افتراء بسته، بگو اگر راست می‌گوئید که این قرآن ساخته و پرداخته بشر است شما نیز مثل آن را بیاورید، و تا می‌توانید دیگران را نیز به کمک بگیرید.  «۳۸» </span><span class="trans" rel="10_39">پس علت ایمان نیاوردنشان این نیست که تشخیص داده باشند از ناحیه غیر خداست، بلکه این است که به معارف آن احاطه ندارند، و هنوز به تاویل آن برنخورده‌اند، امتهای قبل از ایشان نیز به همین جهت تکذیب می‌کردند، پس نیک بنگر که سرانجام ستمکاران چگونه بود.  «۳۹» </span><span class="trans" rel="10_40">بعضی از مشرکین کسانی هستند که به این قرآن ایمان می‌آورند، و بعضی کسانیند که ایمان نمی‌آورند، و پروردگار تو مفسدان را بهتر از هر کسی می‌شناسد.  «۴۰» </span><span class="trans" rel="10_41">و اگر تو را تکذیب می‌کنند بگو عمل من از آن من، و عمل شما از آن شما (نباید این دو عمل با هم خلط گردد) شما از عمل من بیزار و من از عمل شما بیزارم.  «۴۱» </span><span class="trans" rel="10_42">بعضی از آنان به تو گوش می‌دهند، ولی مگر تو می‌توانی حق را به گوش کسانی که گوش دلشان بسته است و با اینکه تعقل نمی‌کنند بشنوانی.  «۴۲» </span><span class="trans" rel="10_43">و بعضی دیگرشان کسانی‌اند که به تو نگاه می‌کنند، پس آیا مگر تو می‌توانی کسانی را که کوردلند و در عین حال راه حق را نمی‌بینند هدایت کنی؟.  «۴۳» </span><span class="trans" rel="10_44">خدا به مردم به اندازه سر سوزنی ظلم نمی‌کند و لیکن این خود مردمند که به خویشتن ستم می‌کنند.  «۴۴» </span><span class="trans" rel="10_45">و روزی که محشورشان کند گویی جز ساعتی از روز نخوابیده بودند (فاصله بین مرگ و قیامت آن قدر در نظرشان کوتاه می‌آید که) یکدیگر را به خوبی می‌شناسند، آن روز کسانی که دیدار خدا را تکذیب کرده بودند محققا زیانکار شده راه به جایی نمی‌برند «۴۵» </span></p>                 <h3>بیان آیات</h3> <p> در این آیات به مطالب اول سوره برگشته، که قرآن را معرفی می‌کرد و می‌فرمود: قرآن کتابی است نازل از ناحیه خدای تعالی و هیچ شکی در آن نیست، و نیز در این آیات دلیل این معنا را تلقین می‌کند، و این آیات به آیات قبل که می‌فرمود: <span class="aya" rel="10_35" data-words="1-12">قل هل من شرکائکم من یهدی إلی الحق قل الله یهدی للحق...</span> اتصال دارد، و ما در آنجا گفتیم که یکی از مراحل هدایت خدای تعالی به سوی حق همین است که مردم را از طریق وحی به انبیایش و نازل کردن کتابهایی بر آنان، خلق را به سوی دین حق آن دینی که خودش برای خلقش می‌پسندد هدایت فرماید، مانند کتابهایی که بر نوح و ابراهیم و موسی و عیسی و محمد (ص) نازل فرموده، و این آیات آن کتابها را یادآور شده، اقامه حجت می‌کند بر اینکه قرآن یکی از آن کتابها<code class="page" rel="10,90"/> است که به سوی حق هدایت می‌کند، و به همین جهت با یادآوری قرآن اشاره‌ای هم به آن کتابها نموده فرموده: <span class="aya" rel="10_37" data-words="11-25">و لکن تصدیق الذی بین یدیه و تفصیل الکتاب لا ریب فیه من رب العالمین</span> و در آخر آیات به ذکر مساله حشر، که یکی از مقاصد این سوره است و قبلا نیز سخن از آن رفته بود برگشت شده. </p> <h3> <span class="title" rel="10_37">نفی شانیت مفتری بودن، از قرآن کریم در جمله: <span class="aya" rel="10_37" data-words="1-7">و ما کان هذا القرآن أن یفتری...</span> </span> </h3> <p> <span class="aya" rel="10_37" data-words="1-10">و ما کان هذا القرآن أن یفتری من دون الله...</span> در سابق اشاره کردیم که اگر در نفی صفتی و یا معنایی تعبیر شود به نفی کون و نبود وجود آن، از این تعبیر فهمیده می‌شود که آن صفت استعداد و شانیت تحقق و وجود ندارد، و این قسم نفی کردن بلیغ‌تر از نفی خود آن صفت است. بنا بر این، فرق است بین اینکه بگوئیم: ما کان زید لیقوم-زید چنین نبود که بایستد ، و بین اینکه بگوئیم: زید لم یقم-زید نایستاد <em>، و یا بگوئیم: </em> ما قام زید-زید نایستاد . تعبیر اول می‌فهماند زید استعداد ایستادن ندارد، و شان او چنین شانی نیست، به خلاف تعبیر دوم که تنها نفی قیام را می‌رساند و می‌فهماند او نایستاده، و در قرآن کریم نمونه‌های بسیاری از تعبیر اول وجود دارد، مثل آیات زیر: <span class="aya" rel="10_74" data-words="10-17">فما کانوا لیؤمنوا بما کذبوا به من قبل</span><span class="footnote" rel="1" title="آنان به خاطر تکذیبی که قبلا کرده بودند دیگر ایمان آور نبودند سوره یونس، آیه ۷۴&quot;">*</span>، <span class="aya" rel="42_52" data-words="8-15">ما کنت تدری ما الکتاب و لا الإیمان</span><span class="footnote" rel="2" title="تو چنین نبودی که بدانی کتاب چیست و یا ایمان کدام است سوره شوری، آیه ۵۲&quot;">*</span> و <span class="aya" rel="29_40" data-words="25-28">ما کان الله لیظلمهم</span><span class="footnote" rel="3" title="خدای تعالی چنین نبوده که به آنان ظلم کند سوره عنکبوت، آیه ۴۰&quot;">*</span> پس اینکه در آیه مورد بحث فرمود: <span class="aya" rel="10_37" data-words="1-10">و ما کان هذا القرآن أن یفتری من دون الله</span> خواسته است شانیت افتراء را از قرآن کریم نفی نموده، همانطور که دیگران نیز گفته‌اند خواسته است بفرماید: قرآن چیزی نیست که بتوان به آن افتراء بست و گفت که این کتاب از ناحیه خدا نبوده و به افتراء به خدا نسبت داده شده. و این تعبیر بلیغ‌تر از آن است که نفی فعلیت نموده بفرماید: این قرآن به ناحق به خدا نسبت داده نشده ، و حاصل معنای آیه این است که شان قرآن چنین نیست، و در این صلاحیت نیست که ساخته و پرداخته غیر خدا باشد، و به افتراء به خدا نسبت داده شود. </p> <h3> <span class="title" rel="10_37">مراد از: <span class="aya" rel="10_37" data-words="14-16">الذی بین یدیه</span> و معنای: <span class="aya" rel="10_37" data-words="18-19">تفصیل الکتاب</span> و اشاره به وحدت همه ادیان و اینکه اختلاف ادیان در اجمال و تفصیل است</span> </h3> <p> <span class="aya" rel="10_37" data-words="11-16">و لکن تصدیق الذی بین یدیه</span> -یعنی قرآن تصدیق آن کتابهایی است که فعلا موجود است، و از ناحیه خدا نازل شده، و آن عبارت است از تورات و انجیل، هم چنان که همین قرآن از مسیح (ع) حکایت کرده که آن جناب نیز در باره کتاب آسمانی قبل از       <code class="page" rel="10,91"/> انجیلش به بنی اسرائیل گفت: <span class="aya" rel="61_6" data-words="7-19">یا بنی إسرائیل إنی رسول الله إلیکم مصدقا لما بین یدی من التوراة</span><span class="footnote" rel="1" title="ای بنی اسرائیل من فرستاده خدای تعالی به سوی شمایم در حالی که تصدیق می‌کنم آن کتاب آسمانی قبل از خودم را، که آن عبارت است از تورات سوره صف، آیه ۶&quot;">*</span>، و اگر به جای اینکه بفرماید: تصدیق الذی نزل من قبل-تصدیق آن کتابی که قبلا نازل شده فرمود: <span class="aya" rel="10_37" data-words="13-16">تصدیق الذی بین یدیه</span> بدین جهت بوده که قبل از آن جناب غیر از تورات و انجیل کتابهای دیگر آسمانی نیز بوده، مانند کتاب نوح، و کتاب ابراهیم  (ع). و بنا بر این، اگر تقدم همه این چهار کتاب را در نظر بگیریم آن کتابی که از نظر زمان نزدیکتر به رسول خدا (ص) بوده یعنی تورات و انجیل می‌توانسته موصوف شود به این صفت که <em>بین یدی: پیش روی</em> آن جناب قرار دارند. </p> <p>بعضی از مفسرین گفته‌اند: منظور از جمله <em>ما بین یدیه</em> حوادثی است که بعدا پیش می‌آید، نظیر مساله بعث و نشور و حساب و جزاء. ولی این تفسیر درست و قابل اعتناء نیست. </p> <p> <span class="aya" rel="10_37" data-words="17-19">و تفصیل الکتاب</span> <span class="phrase">-این جمله عطف است بر جمله‌ <span class="aya" rel="10_37" data-words="13-14">تصدیق الذی</span>، و منظور از کلمه <em rel="fa_10_37_19-19" data-sentence="111:82">کتاب</em> به دلالت سیاق، جنس کتابهای آسمانی و نازل از ناحیه خدای سبحان بر انبیای گرامش است.</span> و <span class="phrase">منظور از کلمه <em rel="fa_10_37_18-18" data-sentence="14:195">تفصیل</em> ایجاد فاصله بین اجزاء درهم آن است، و منظور از  <em>درهم بودن اجزاء</em> این است که معارف آن در یکدیگر پیچیده و به یکدیگر مرتبط است، و خدای تعالی با ایضاح و شرح، این اجزاء را از یکدیگر جدا ساخته.</span> </p> <p>این جمله دلالت دارد بر اینکه دین الهی که بر انبیایش نازل شده همه یک دین است، و اختلافی در ادیان الهی نیست جز اختلاف در اجمال و تفصیل، و قرآن کریم تفصیل دهنده مطالبی است که در کتابهای دیگر آسمانی بطور اجمال آمده بود. دلیل دیگر بر اینکه دین الهی یکی است آیه شریفه زیر است که می‌فرماید: <span class="aya" rel="3_19" data-words="1-5">إن الدین عند الله الإسلام</span><span class="footnote" rel="2" title="دین نزد خدا اسلام است و بس سوره آل عمران، آیه ۱۹&quot;">*</span> و نیز دلیل دیگر اینکه قرآن کریم تفصیل مجملات کتابهای آسمانی سابق است آیه زیر است که می‌فرماید: <span class="aya" rel="5_48" data-words="1-14">و أنزلنا إلیک الکتاب بالحق مصدقا لما بین یدیه من الکتاب و مهیمنا علیه</span><span class="footnote" rel="3" title="ما این کتاب را به حق به تو نازل کردیم، در حالی که مصدق کتابهایی است که در برابر اوست و مسلط بر آنها است سوره مائده، آیه ۴۸&quot;">*</span> و جمله‌ <span class="aya" rel="32_2" data-words="3-8">لا ریب فیه من رب العالمین</span><span class="footnote" rel="4" title="یعنی هیچ شکی در آن کتاب نیست، کتابی است از ناحیه رب العالمین سوره سجده، آیه ۲&quot;">*</span> به منزله تعلیل برای جمله اول است. </p> <p>         <code class="page" rel="10,92"/><code class="aya" rel="10_38"/> <span class="aya" rel="10_38" data-words="1-7">أم یقولون افتراه قل فأتوا بسورة مثله...</span> کلمه <em>أم</em> دو قسم است: یکی متصله مثل اینکه بگوئیم: أ هذا زید ام عمرو-آیا این شخص زید است و یا عمرو قسم دوم منقطعه که به معنای <em>بلکه</em> است، و در آیه مورد بحث به معنای دوم آمده می‌فرماید: بلکه می‌گویند او خودش قرآن را ساخته و پرداخته و به خدا افتراء بسته <em>، و ضمیر</em> ها <em>در کلمه</em> افتراه <em>و کلمه</em> مثله به قرآن بر می‌گردد. و <span class="phrase">اینکه فرموده:  بگو اگر چنین است سوره‌ای مثل قرآن بیاورید خود شاهد بر این است که کلمه <em rel="fa_10_37_5-5" data-sentence="85:115">قرآن</em>  همانطور که بر همه این کتاب آسمانی اطلاق می‌شود بر سوره‌ای از آن نیز اطلاق می‌شود، هم کثیر آن قرآن است و هم قلیلش.</span> </p> <p>و <span class="phrase">معنای آیه این است: به کسانی که می‌گویند <em rel="fa_10_38_3-3" data-sentence="40:319">افتراه</em> بگو: اگر شما در این ادعایتان صادقید یک سوره به مثل این قرآن که به قول شما افتراء شده بیاورید، حتی اگر نتوانستید خود به تنهایی این کار را انجام دهید، می‌توانید از تمامی خلائق تا آنجا که دسترسی دارید کمک بگیرید، چون اگر این قرآن کلامی باشد مفتری، قهرا کلامی از کلام‌های بشری خواهد بود و باید بشر بتواند مثل آن را بیاورد.</span> </p> <h3> <span class="title" rel="10_38 10_37 10_39 10_40 10_41 10_42 10_43 10_44 10_45">تحدی قرآن کریم به اینکه سوره‌ای مانند قرآن بیاورید اختصاص به سور معینی ندارد</span> </h3> <p> و <span class="phrase">خواننده محترم توجه دارد که این آیه شریفه تحدی روشنی است، آن هم تحدی به آوردن یک سوره هر قدر هم که کوچک باشد، چون کلمه <em rel="fa_10_38_6-6" data-sentence="118:57">سوره</em> هم به سوره طویل اطلاق می‌شود، و هم به سوره قصیر و کوتاه.</span> </p> <p>و از اینجا روشن می‌شود که اولا تحدی‌ای که در این آیه شده تحدی به سوره معینی نیست، چون منظور مشرکین از اینکه گفتند: آن را به خدا افترا بسته جای معینی از قرآن نبوده، بلکه منظورشان همه قرآن بوده، و قرآن کریم آنان را تکلیف کرده به اینکه یک سوره بیاورند که مثل همین قرآنی باشد که می‌گویند به خدا افتراء بسته شده، و معلوم است که منظور آنان این است که همه قرآن به خدا افتراء بسته شده، نه بعض معینی از آن. </p> <p><span class="phrase">پس نباید به گفته بعضی از مفسرین<span class="footnote" rel="1" title="تفسیر المنار، ج ۱۱، ص ۳۶۹">*</span> گوش داد که گفته‌اند: نکره آوردن-یعنی بدون الف و لام آوردن کلمه- <em rel="fa_10_38_6-6" data-sentence="169:377">سوره</em> به منظور تعظیم و یا تنویع بوده و منظور این است که کفار سوره‌ای بیاورند که شبیه باشد به سوره‌ای از سوره‌هایی که در آن داستان انبیاء و اخبار تهدیدآمیز دنیایی و آخرتی آمده، نه سوره‌ای که مشتمل بر امر و نهی باشد، زیرا کسی که افتراء می‌بندد خبری را به دروغ به خدای تعالی نسبت می‌دهد، و امر و نهی که خود از مقوله انشاء است افتراء بستنی   <code class="page" rel="10,93"/> نیست.</span> و همچنین گفتار آن مفسر<span class="footnote" rel="1" title="تفسیر المنار، ج ۱۱، ص ۳۶۹">*</span> دیگر که گفته: منظور از این کلمه سوره‌ای طولانی نظیر این سوره یعنی سوره یونس است، سوره‌ای که مانند این سوره مشتمل باشد بر اصول معارف دین و وعده‌ها و تهدیدها. </p> <p>وجه نادرستی این نظریه‌ها این است که قرآن کریم همه آیاتش منسوب به خدای سبحان است، چه آن آیاتی که از داستانی خبر می‌دهد و یا آیاتی که امر و نهی دارد، و چه سوره‌ای که نظیر سوره یونس باشد و چه غیر آن حتی یک آیه از قرآن نیز کلام خدا و منسوب به خدا است، و افتراء هم اختصاصی به خبر ندارد همانطور که می‌توان خبری را به دروغ به کسی افتراء بست انشاء را هم می‌توان افتراء بست، و همانطور که نسبت افتراء دادن آن آیات تکذیب کلام خدای تعالی است، نسبت افتراء دادن این آیات نیز تکذیب است و همانطور که چنین نسبتی در مورد اینگونه آیات خدا تکذیب است، در مورد غیر اینها یعنی آیاتی که در آن امر و نهی آمده و یا آیات سوره‌ای کوچک است نیز تکذیب کلام خدای تعالی است. </p> <h3> <span class="title" rel="10_37 10_38 10_39 10_40 10_41 10_42 10_43 10_44 10_45">فقط به فصاحت و بلاغت قرآن تحدی نشده، بلکه از لحاظ معنی و محتوای قرآن نیز مبارز طلبی شده است</span> </h3> <p> و ثانیا معلوم شد که آیه شریفه مورد بحث تنها به بلاغت و فصاحت قرآن تحدی نکرده، بلکه سیاق این آیه و هر آیه‌ای دیگر که در مورد تحدی وارد شده شاهد بر این است که تحدی به همه خصوصیات قرآن و آن صفات کمال و فضیلتی است که قرآن دارد، و امتیازات قرآن در دو خصوصیت فصاحت و بلاغت خلاصه نمی‌شود، قرآن مشتمل است بر مخ معارف الهی، و جوامع شرایع، چه در باب عبادات، چه قوانین مدنی، چه سیاسی، چه اقتصادی، چه قضایی، چه اخلاق کریمه و آداب نیکو، چه قصص درست انبیاء و امت‌های گذشته، و ملاحم  (پیشگویی‌های غیبی)، و چه در باب أوصاف ملائکه و جن و آسمان و زمین، چه در باب حکمت و موعظت و وعده و تهدید، و چه در باب اخبار مربوط به آغاز و انجام خلقت. و نیز قرآن مشتمل است بر قوت حجت و عظمت بیان و نور و هدایت، آنهم بدون اینکه در تمامی این باب‌های مختلف یک سخنش مخالف با سخن دیگرش باشد، و اضافه کن بر همه این امتیازات و خصائص این خصوصیت را که سخن قرآن در بلاغت و فصاحت در افقی قرار دارد که دست بشر از رسیدن به آن کوتاه است. </p> <p>آری، دانش‌پژوهان از صدر اول تا به امروز در مساله اعجاز قرآن اکتفاء کرده‌اند به بلاغت و فصاحت آن، و در این باره کتابها نوشته و رساله‌ها تالیف کرده‌اند، و همین باعث شده که از تدبر در حقایق قرآن و تعمق در معارف آن باز مانده چنین بپندارند که معانی قرآن مانند سایر   <code class="page" rel="10,94"/> معانی اموری است پیش پا افتاده که در آن یک صحرانشین و یک شهرنشین، یک عامی و یک خاصی، یک جاهل و یک عالم با هم برابرند، و فضیلت و برتری قرآن از سایر کتابها هر چه هست در نظم الفاظ آن است، و ما ورای آن هیچ ارزشی ندارد. و غفلت کرده‌اند از اینکه خود خدای تعالی وقتی قرآن را توصیف می‌کند از فصاحت و بلاغت آن نمی‌گوید، بلکه آن چیزی که دخیل در تحدیش می‌داند این است که قرآن نور است، رحمت است، هدایت است، حکمت است، موعظت است، و برهان و تبیان هر چیز است و تفصیل الکتاب است، و شفاء مؤمنین و قول فصل است، و هزل نیست و اینکه قرآن مواقع نجوم است، و هیچ اختلافی در آن نیست. و مساله بلاغت را بطور صریح و بعینه ذکر نفرموده. </p> <p>از سوی دیگر در همه تحدیهایش بطور مطلق تحدی کرده و فرموده: اگر شک دارید که این قرآن از ناحیه خدای تعالی است سوره‌ای مثل آن بیاورید، و نفرموده از چه جهت مثل آن باشد، نه مقید به فصاحت کرده و نه به بلاغت. و ما بحثی مفصل پیرامون اعجاز قرآن در تفسیر آیه شریفه: <span class="aya" rel="2_23" data-words="1-13">و إن کنتم فی ریب مما نزلنا علی عبدنا فأتوا بسورة من مثله</span><span class="footnote" rel="1" title="سوره بقره، آیه ۲۳&quot;">*</span>، در جلد اول این تفسیر ایراد کردیم. </p> <h3> <span class="title" rel="10_37 10_38 10_39 10_40 10_41 10_42 10_43 10_44 10_45">تاویل معارف و احکام قرآن از مقوله معانی الفاظ نیست. و جهل مشرکین به این تاویل موجب تکذیب آنان شده است</span> </h3> <p> <code class="aya" rel="10_39"/> <span class="aya" rel="10_39" data-words="1-10">بل کذبوا بما لم یحیطوا بعلمه و لما یأتهم تأویله...</span> این آیه شریفه علت حقیقی ایمان نیاوردن آنان و نیز علت این تهمتشان را که گفتند  قرآن کلام خدا نیست، و آورنده‌اش به دروغ آن را به خدا نسبت می‌دهد بیان می‌دارد و می‌فرماید: علت حقیقی آن این است که از قرآن کریم چیزهایی را تکذیب کردند که به آگاهی از آن احاطه‌ای ندارند، و یا این است که قرآنی را تکذیب کردند که به آگاهی از آن احاطه‌ای ندارند، چون در قرآن کریم معارفی حقیقی از قبیل علوم واقعی وجود دارد، علومی که آگاهی و فهم آنان گنجایش آن علوم را ندارد، تاویل و شرح آن معارف هم هنوز به گوششان نخورده. واضح‌تر بگویم: هنوز تاویل آنچه که تکذیبش کردند به آنان نرسیده، تا ناگزیر از تصدیق آن شوند. </p> <p>این آن معنایی است که سیاق، آن را اقتضاء دارد. پس، جمله: <span class="aya" rel="10_39" data-words="7-10">و لما یأتهم تأویله</span> اشاره به روز قیامت دارد، و می‌فهماند آن روز که روز کشف حقایق از یک سو و باز شدن فهم بشر از سوی دیگر است همه این کفار تاویل حقایق و واقعیت معارف قرآن را می‌فهمند، هم چنان که آیه زیر نیز این معنا را تایید نموده، می‌فرماید:   <code class="page" rel="10,95"/> <span class="aya" rel="7_53" data-words="1-30">هل ینظرون إلا تأویله یوم یأتی تأویله یقول الذین نسوه من قبل قد جاءت رسل ربنا بالحق فهل لنا من شفعاء فیشفعوا لنا أو نرد فنعمل غیر الذی کنا نعمل</span><span class="footnote" rel="1" title="آیا در ایمان آوردن به قرآن منتظر آنند که تاویلش بیاید؟ در حالی که در آن روز که تاویلش می‌آید همینها که قبلا آن را از یاد برده بودند می‌گویند: فرستادگان پروردگار ما که به سوی ما آمدند درست می‌گفتند، و از ناحیه خدای تعالی دین حق آورده بودند و ما به ناحق آن را تکذیب کردیم، حالا امروز آیا از شفعاء کسی هست که ما را شفاعت کند؟ و یا ممکن است ما به دنیا برگردیم تا رفتاری داشته باشیم غیر آنچه که داشتیم سوره اعراف، آیه ۵۳&quot;">*</span>. </p> <p>و این مؤید گفتاری است که ما در تفسیر آیه: <span class="aya" rel="3_7" data-words="24-34">ابتغاء الفتنة و ابتغاء تأویله و ما یعلم تأویله إلا الله</span><span class="footnote" rel="2" title="سوره آل عمران، آیه ۷&quot;">*</span> در جلد سوم این کتاب آوردیم، و گفتیم: منظور از تاویل در عرف قرآن آن حقیقتی است که امری از امور و معنایی از معانی از قبیل احکام، یا معارف و یا قصص و یا غیر اینها به آن حقیقت تکیه دارد، حقایق واقعی‌ای که خود از مقوله معنای الفاظ نیست. و نیز گفتیم که تمامی قرآن و معارف و احکام و اخباری که در قرآن هست و غیر اینها هر چه که در قرآن کریم آمده برای خود تاویلی دارد. </p> <p>و مؤید دیگر این معنا جمله بعد از جمله مورد بحث است که می‌فرماید: <span class="aya" rel="10_39" data-words="11-15">کذلک کذب الذین من قبلهم</span> چون که جهل مشرکین مکه به تاویل قرآن را تشبیه کرده به جهل مشرکین در امت‌های قبل، که آنها نیز دعوت انبیای خود را تکذیب کردند، به خاطر اینکه احاطه علمی به تاویل دستورات آنان نداشتند. پس، معلوم می‌شود آنچه سایر انبیاء هم آورده بودند تاویل داشته، چه معارفی که آوردند و چه احکامشان، هم چنان که معارف قرآن و احکام آن نیز تاویل دارد، بدون اینکه این تاویل از قبیل مفاهیم و معانی الفاظ باشد و آنها که تاویل را از مقوله معانی الفاظ پنداشته‌اند پندارشان صرف توهم است. </p> <p>پس، حاصل معنای آیه این شد که این مشرکین که به قرآن نسبت می‌دهند که ساخته و پرداخته غیر خدا است، و به ناحق به خدا نسبت داده شده، این افترای مشرکین مثل افترای مشرکین و کفار از امت‌های سابق است که در معارف و احکامی که دعوت‌های دینی متضمن آن بود به اموری برخوردند که احاطه علمی به آن نداشتند، تا یقین به آن پیدا نموده تصدیقش کنند، و همین جهلشان وادارشان کرد به اینکه آن امور را تکذیب کنند، و چون فرا رسد آن روزی که در آن روز تاویل آن امور رخ می‌نمایانند و حقیقت آنها روشن می‌گردد، آن وقت ناگزیر می‌شوند به ایقان و تصدیق به آن امور و آن روز روز قیامت است که پرده‌های جهل از روی حقایق کنار     <code class="page" rel="10,96"/> می‌رود و حقایق به واقعیت خود رخ می‌نمایانند. و اینها که در این امت دعوت اسلام را تکذیب کردند، و مرتکب ظلم شدند وضعشان وضع همان افراد از امت‌های گذشته است، <span class="aya" rel="10_39" data-words="16-20">فانظر کیف کان عاقبة الظالمین</span> ببین عاقبت آن ستمکاران چه شد؟ تا حدس بزنی عاقبت این ستمکاران چه خواهد بود. </p> <p>این آن معنایی است که بعد از بحث دقیق پیرامون معنای آیه به دست می‌آید، ولی مفسرین در معنای آن، سخنان مختلفی دارند که اساس همه آنها اشتباهی است که در معنای تاویل گرفتار آن شده‌اند، و چون فائده‌ای در نقل و بحث پیرامون آنها نیست و نیز چون قبلا اقوال آنان در باره معنای تاویل را بطور استقصاء نقل کردیم، از تعرض به آن اقوال می‌گذریم. </p> <h3> <span class="title" rel="10_37 10_38 10_39 10_40 10_41 10_42 10_43 10_44 10_45">تقسیم امت اسلام به دو گروه: ایمان آورندگان و ایمان نیاورندگان</span> </h3> <p><code class="aya" rel="10_40"/> <span class="aya" rel="10_40" data-words="1-15">و منهم من یؤمن به و منهم من لا یؤمن به و ربک أعلم بالمفسدین</span> در این آیه شریفه امت اسلام را به دو قسم تقسیم کرده، یکی آنهایی که به قرآن ایمان می‌آورند، و دیگری آنهایی که ایمان نمی‌آورند. <span class="phrase">آن گاه از آن دسته که ایمان نمی‌آورند بطور کنایه تعبیر کرده به <em rel="fa_10_40_15-15" data-sentence="62:131">مفسدین</em> ، در نتیجه از این تعبیر این معنا به دست می‌آید کسانی که تکذیب می‌کنند آنچه را که در قرآن است بدین جهت تکذیب می‌کنند که مفسد هستند.</span> </p> <p>بنا بر این، آیه شریفه در صدد بیان حال این امت است، که بعضی از آنان ایمان می‌آورند و بعضی کفر می‌ورزند، و اینکه کفر آنان که کفر می‌ورزند ناشی از رذیله افساد است. </p> <p>و اما اینکه بعضی<span class="footnote" rel="1" title="تفسیر المنار، ج ۱۱، ص ۳۸۰">*</span> از مفسرین در تفسیر این آیه گفته‌اند منظور این است که: امت تو مانند ستمکاران از امت‌های گذشته نیستند، که به جز عده قلیلی پیامبران خود را تکذیب کردند و به عذاب انقراض مبتلا شدند، بلکه امت تو بعد از تو دو طائفه خواهند شد، یک طائفه زود به قرآن ایمان خواهند آورد، و طائفه‌ای دیگر تا ابد ایمان نخواهند آورد ، معنایی است که به هیچ وجه از آیه استفاده نمی‌شود. </p> <p><code class="aya" rel="10_41"/> <span class="aya" rel="10_41" data-words="1-9">و إن کذبوک فقل لی عملی و لکم عملکم...</span> در این آیه شریفه به رسول گرامی خود تلقین می‌کند که اگر تکذیب کردند از آنان بیزاری بجوید، و این خود یکی از مراتب انتصار و تایید حق است از ناحیه کسی که برای احیای حق قیام نموده. بنا بر این، طریقه احیای حق این شد که داعی به سوی حق مردم را بر قبول آن وادار کند، اگر قبول کردند که هیچ، و اگر قبول نکردند از آنان بیزاری بجوید تا آنان وی را وادار به قبول باطل خود نسازند. </p> <p>   <code class="page" rel="10,97"/> و جمله: <span class="aya" rel="10_41" data-words="10-18">أنتم بریئون مما أعمل و أنا بریء مما تعملون</span> تفسیر جمله‌ <span class="aya" rel="10_41" data-words="5-9">لی عملی و لکم عملکم</span> است. </p> <p><code class="aya" rel="10_42"/> <span class="aya" rel="10_42" data-words="1-14">و منهم من یستمعون إلیک أ فأنت تسمع الصم و لو کانوا لا یعقلون</span> استفهام در این آیه استفهام انکاری است، یعنی آیا تو ای پیامبر می‌توانی سخن حق را به کسی که کر است بشنوانی؟ و جمله‌ <span class="aya" rel="10_42" data-words="10-14">و لو کانوا لا یعقلون</span> قرینه است بر اینکه منظور از کری حالتی در مقابل تعقل آن معنایی است که کلام بر آن دلالت دارد، و چون تعقل را شنوایی قلب می‌نامند بنا بر این کسی که این تعقل را ندارد کر می‌گویند. </p> <p>و معنای آیه این است: بعضی از این مردم سخن تو را گوش می‌دهند و می‌شنوند در حالی که کرند، یعنی گوش دلهایشان نمی‌شنود، و تو قادر نیستی سخنت را به مردمی که گوش دل ندارند بشنوانی. </p> <p><code class="aya" rel="10_43"/> <span class="aya" rel="10_43" data-words="1-14">و منهم من ینظر إلیک أ فأنت تهدی العمی و لو کانوا لا یبصرون</span> سخن در این آیه نظیر آیه قبل است، می‌فرماید: و بعضی از آنان به تو نگاه می‌کنند ولی تو را بدانگونه که فرستاده‌ای از ناحیه خدای تعالی هستی نمی‌بینند، و آیا تو می‌توانی کور را هدایت کنی؟ هر چند که چشم دلشان از دیدن حقایق کور باشد؟ <code class="aya" rel="10_44"/> <span class="aya" rel="10_44" data-words="1-11">إن الله لا یظلم الناس شیئا و لکن الناس أنفسهم یظلمون</span> این آیه اشاره دارد به اینکه این طائفه که از شنیدن و دیدن محرومند به خاطر این است که دچار کری و کوری دلند و این کری و کوریشان مستند به خودشان است، چون از آثار ظلمی است که خودشان به خود کردند و خدای تعالی با سلب گوش و چشم از آنان ظلمی به آنان نکرده، چون هر وضعی که به خود گرفتند از ناحیه خودشان بوده. </p> <h3> <span class="title" rel="10_37 10_38 10_39 10_40 10_41 10_42 10_43 10_44 10_45">مراد از اینکه در روز حشر، بر انگیخته شدگان می‌پندارند جز یک ساعت درنگ نکرده‌اند</span> </h3> <p> <code class="aya" rel="10_45"/> <span class="aya" rel="10_45" data-words="1-12">و یوم یحشرهم کأن لم یلبثوا إلا ساعة من النهار یتعارفون بینهم...</span> <span class="phrase">از ظاهر آیه بر می‌آید که کلمه <em rel="fa_10_45_2-2" data-sentence="30:333">یوم</em> ظرف باشد برای جمله‌ <span class="aya" rel="10_45" data-words="13-14">قد خسر...</span> و جمله <span class="aya" rel="10_45" data-words="4-8">کأن لم یلبثوا إلا ساعة...</span> حال باشد از ضمیر جمع در جمله <em rel="fa_10_45_3-3" data-sentence="287:115">یحشرهم</em> و جمله‌ <span class="aya" rel="10_45" data-words="11-12">یتعارفون بینهم</span> حال دومی است که بیانگر حال اول است.</span> </p> <p>و معنای آیه این است: آنها که لقاء اللَّه در روز قیامت را تکذیب کردند، روزی که در آن روز زندگی دنیا در نظرشان اندک و ناچیز می‌نماید همه زندگی دنیا را یک ساعت از یک روز می‌شمارند، و در عین حال یکدیگر را می‌شناسندبدون اینکه فراموش کرده باشند. </p> <p><span class="phrase">بعضی از مفسرین گفته‌اند: جمله‌ <span class="aya" rel="10_45" data-words="4-6">کأن لم یلبثوا</span> صفت است برای کلمه <em rel="fa_10_45_2-2" data-sentence="117:154">یوم</em>  و معنای آیه این است: روزی که به نظرشان می‌رسد فاصله بین دنیا و آخرت بیش از ساعتی<code class="page" rel="10,98"/> طول نکشید آنان را محشور می‌کنیم .</span> و <span class="phrase">یا صفت است برای مصدری که از جمله <em rel="fa_10_45_3-3" data-sentence="33:415">یحشرهم</em>  مستفاد می‌شود، که همان حشر باشد (در نتیجه معنای آیه این است که: روز قیامت آنان را محشور می‌کنیم حشری که به نظرشان می‌رسد بیش از ساعتی از روز طول نکشیده) بعضی دیگر گفته‌اند: جمله‌ <span class="aya" rel="10_45" data-words="11-12">یتعارفون بینهم</span> صفت است برای کلمه <em rel="fa_10_45_8-8" data-sentence="360:132">ساعة</em>  (و معنای آیه این است که: آنان را محشور می‌کنیم، روزی که به نظرشان می‌رسد بیش از یک ساعت از ساعت‌های متداول در بین آنان طول نکشید).</span> ولی این دو نظریه از احتمالهای دوری است که لفظ آیه هیچ مساعدتی با آن ندارد. </p> <p>و به هر حال، در این آیه به داستان لقاء اللَّه که در اول سوره آمده بود رجوع شده، و نیز به مساله آمدن تاویل دین و معارف آن انعطافی دارد. </p> <p>پس گویا فرموده: این کفار هر چند که هنوز تاویل قرآن و دین بر ایشان نیامده مع ذلک نباید مغرور به مظاهر این زندگی مادی دنیایی بشوند و مدت آن را بسیار بپندارند، و روز فرا رسیدن مرگ را روزی بسیار دور خیال کنند، برای اینکه به زودی نزد خداوند متعال محشور می‌شوند و آن وقت به عیان مشاهده می‌کنند که زندگی دنیا جز متاعی اندک نبود، و ماندنشان در دنیا نیز جز ساعتی کوتاه نبوده، از همان روزهای متعارف در بین خودشان. </p> <p>پس، در آن روز خسران و بدبختیشان که در اثر تکذیب لقاء اللَّه گریبانشان را گرفته بود برایشان هویدا و محسوس می‌شود، چون در آن روز تاویل دین می‌آید، و حقیقت امر مکشوف می‌گردد و نور توحید آن طور که هست ظهور می‌کند و همه به وضوح می‌فهمند و می‌بینند که ملک تنها از خدای واحد قهار جل شانه است. <code class="page" rel="10,99"/> </p>
