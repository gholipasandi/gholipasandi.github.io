<h3 class="ayas">سوره الكهف آیه ۱۰۹</h3><code class="section" rel="18_109-109"/><h3>ترجمه آیه</h3> <p> <code class="aya" rel="18_109"/> <span class="trans" rel="18_109">بگو اگر دریا مرکب کلمات پروردگار من باشد پیش از آنکه کلمات پروردگارم تمامی گیرد دریا تمامی پذیرد و گر چه نظیر آن را نیز به کمک آوریم.  «۱۰۹» </span></p><h3>بیان آیه</h3> <p> این آیه بیان مستقلی است برای وسعت کلمات خدای تعالی، و اینکه کلمات او نابودی پذیر نیست، و به همین جهت بعید نیست که تنها نازل شده باشد نه در ضمن آیات قبل و بعدش، لیکن اگر در ضمن آیات دیگری نازل شده باشد، آن وقت مربوط به تمامی مطالبی است که در این سوره مورد بحث قرار گرفته است. </p> <p>بدین خاطر که در اول این سوره اشاره شده که حقایقی الهی را خاطرنشان می‌سازد، و نخست پیغمبر خود را که از اعراض مردم از ذکر ناراحت شده بود تسلیت داد که همگی نسبت به تنبه به این حقایق در خواب و غفلتند و به زودی از خواب خود بیدار می‌شوند، و برای ایضاح این معنا مثالی از داستان اصحاب کهف آورد. </p> <p>آن گاه امور دیگری را خاطرنشان ساخته و برای مزید ایضاح در ذیل آن، داستان موسی<code class="page" rel="13,553"/> و خضر را آورد که چگونه موسی از او اعمال عجیبی مشاهده کرد و نتوانست تاویل کند، و ظاهر آن اعمال وی را از باطن آنها غافل ساخت تا آنکه خود خضر تاویل کارهای خود را شرح داده اضطراب موسی را از بین برد. و سپس داستان ذو القرنین و سدی که به امر خدا و برای جلوگیری از مفسدین-از قبیل یاجوج و ماجوج-ساخته بیان کرد. </p> <p>و به طوری که ملاحظه می‌کنید اینها اموری است که در ذیلش حقایق و اسراری قرار دارد، و در حقیقت کلماتی است کاشف از مقاصدی، و بیاناتی است که از حقایقی نهفته که ذکر حکیم به سوی آنها دعوت می‌کند پرده برمی‌دارد. و این آیه، از این امور که کلمات خدا است خبر می‌دهد و کلمات خدا از مقاصدی که زوال ناپذیر است خبر می‌دهد، و آیه شریفه در اینکه در جایی قرار گرفته که غرض سوره استیفاء شده و بیانش تمام گشته و مثالهایش زده شده نظیر گفتار کسی می‌ماند که خیلی حرف زده و در آخر گفته باشد حرفهای ما تمامی ندارد لذا به همین مقدار که گفتیم اکتفاء می‌کنیم-و خدا داناتر است. </p> <h3> <span class="title" rel="18_109">اشاره به معنای <em>کلمه خدا</em> و بیان مقصود از اینکه اگر دریاها مرکب باشد کلمات خدا را با آن نتوان نوشت</span> </h3> <p> <span class="aya" rel="18_109" data-words="1-7">قل لو کان البحر مدادا لکلمات ربی...</span>. </p> <p>لفظ <em>کلمة</em> هم بر جمله اطلاق می‌شود و هم بر مفرد نظیر آیه شریفه‌ <span class="aya" rel="3_64" data-words="1-15">قل یا أهل الکتاب تعالوا إلی کلمة سواء بیننا و بینکم ألا نعبد إلا الله</span><span class="footnote" rel="1" title="بگو ای اهل کتاب همه بیائید بر یک کلمه اتفاق کنیم و آن کلمه عبارت است از اینکه جز خدا را نپرستیم سوره آل عمران، آیه ۶۴">*</span> و در قرآن کریم بیشتر در گفتار خدا و حکم او استعمال شده مانند آیه‌ <span class="aya" rel="7_137" data-words="14-23">و تمت کلمت ربک الحسنی علی بنی إسرائیل بما صبروا</span><span class="footnote" rel="2" title="کلمه حسنای پروردگارت بر بنی اسرائیل تمام شد چون صبر کردند سوره اعراف آیه ۱۳۷">*</span> و آیه‌ <span class="aya" rel="10_33" data-words="1-10">کذلک حقت کلمة ربک علی الذین فسقوا أنهم لا یؤمنون</span><span class="footnote" rel="3" title="این چنین کلمه پروردگارت علیه کسانی که فسق کردند مسلم شد که ایمان نمی‌آورند سوره یونس آیه ۳۲">*</span> و آیه‌ <span class="aya" rel="10_19" data-words="9-17">و لو لا کلمة سبقت من ربک لقضی بینهم</span><span class="footnote" rel="4" title="اگر کلمه از پروردگارت نگذشته بود کار ایشان یکسره می‌شد سوره یونس، آیه ۱۹">*</span> و آیات بسیار زیاد دیگری از این قبیل. </p> <p>و معلوم است که خدای تعالی تکلمش به دهان باز کردن نیست، بلکه تکلم او همان فعل او است و افاضه وجودی است که می‌کند، هم چنان که فرموده: <span class="aya" rel="16_40" data-words="1-10">إنما قولنا لشیء إذا أردناه أن نقول له کن فیکون</span><span class="footnote" rel="5" title="قول ما به هر چیزی که بخواهیمش این است که بگوییم بباش و او بدون درنگ موجود می‌شود سوره نحل آیه ۴۰">*</span>. </p> <p>           <code class="page" rel="13,554"/> و اگر قرآن فعل خدا را <em>کلمه</em> نامیده برای این است که فعل او بر وجود او دلالت می‌کند. از همین جا است که مسیح، کلمه خدا نامیده می‌شود، و قرآن کریم می‌فرماید: <span class="aya" rel="4_171" data-words="15-23">إنما المسیح عیسی ابن مریم رسول الله و کلمته</span><span class="footnote" rel="1" title="جز این نیست که مسیح، عیسی بن مریم رسول اللَّه و کلمه او است سوره نساء، آیه ۱۷۱">*</span> و نیز از اینجا روشن می‌شود که هیچ عینی از اعیان خارجی و هیچ واقعه‌ای از وقایع به وجود نمی‌آید مگر آنکه از این جهت که بر ذات خدای تعالی دلالت دارد، کلمه او است. چیزی که هست در عرف و اصطلاح قرآن کریم مخصوص اموری شده که دلالتش بر ذات باری عز اسمه ظاهر باشد، و در دلالتش خفاء و بطلان و تغییری نباشد، هم چنان که فرموده: <span class="aya" rel="38_84" data-words="3-5">و الحق أقول</span><span class="footnote" rel="2" title="سوره ص، آیه ۸۴">*</span> و نیز فرموده: <span class="aya" rel="50_29" data-words="1-4">ما یبدل القول لدی</span><span class="footnote" rel="3" title="گفتار نزد من دگرگونه نمی‌شود سوره ق، آیه ۲۹">*</span> و چنین موجودی مثال روشنش عیسی بن مریم (ع) و موارد قضای حتمی خدا است. و نیز از همین جا روشن می‌شود اینکه مفسرین<span class="footnote" rel="4" title="مجمع البیان، ج ۶، ص ۴۹۸">*</span> <em>کلمات</em> در آیه را حمل بر معلومات و یا مقدورات و یا میعادهایی که به اهل ثواب و اهل عقاب داده شده نموده‌اند، صحیح نیست. </p> <p>پس معنای اینکه فرمود: <span class="aya" rel="18_109" data-words="1-7">قل لو کان البحر مدادا لکلمات ربی</span> این است که اگر دریاها مرکب باشد و با آن، کلمات خدا را که دلالت به خدا می‌کنند بنویسم هر آینه آب دریا تمام می‌شود و کلمات پروردگار تمام نمی‌شود. </p> <p>و معنای‌ <span class="aya" rel="18_109" data-words="15-19">و لو جئنا بمثله مددا</span> این است که حتی اگر غیر دریاهای دنیا دریای دیگری هم تهیه کنیم آن نیز خشک خواهد شد، قبل از اینکه کلمات پروردگار من تمام شود. </p> <p><span class="phrase">بعضی<span class="footnote" rel="5" title="روح المعانی، ج ۱۶، ص ۵۱">*</span> از مفسرین گفته‌اند: مراد از <em rel="fa_18_109_18-18" data-sentence="104:223">بمثله</em> جنس مثل است، نه یک مثل، چون کلمه <em rel="fa_18_109_18-18" data-sentence="198:177">مثل</em> هر وقت اضافه به اصل شود از تناهی بیرون نمی‌رود، و چون کلمات خدای تعالی-یعنی معلوماتش-غیر متناهی است، لذا متناهی نمی‌تواند غیر متناهی را ضبط کند- این خلاصه گفتار مفسر مذکور است.</span> </p> <p>این گفته در جای خود صحیح است لیکن نه به خاطر تناهی و عدم تناهی، و اینکه کلمات خدا غیر متناهی است. بلکه به این جهت است که حقایقی که کلمات بر آن دلالت می‌کند از حیث دلالتش غلبه بر مقادیر دارد، و چگونه چنین نباشد با اینکه هر ذره از ذرات دریا هر قدر هم بسیار فرض شود وافی نیست که دلالتهایش را بر جمال و جلال خدا در طول           <code class="page" rel="13,555"/> وجود خودش ثبت کند تا چه رسد به اینکه غیر دریاها از موجودات دیگر هم به دریاها اضافه شود. </p> <p>و اینکه کلمه <em>بحر</em> در آیه شریفه تکرار شده، و همچنین کلمه <em>ربی</em> که اسم ظاهر است در جای ضمیر به کار رفته تثبیت و تاکید را می‌رساند. و همچنین اینکه از اسامی خدای تعالی فقط <em>رب</em> ذکر شده و به ضمیر متکلم اضافه گردیده نیز تاکید را می‌رساند به اضافه اینکه به مضاف الیه شرافت هم می‌دهد. </p> <h3>بحث روایتی‌ <span class="title" rel="18_109"> (روایتی در ذیل آیه گذشته) </span> </h3> <p> در تفسیر قمی به سند خود از ابی بصیر از امام صادق (ع) روایت آورده که در ذیل این آیه فرموده: به تو خبر می‌دهم که کلام خدا نه آخر دارد و نه غایت، و تا ابد انقطاع نمی‌پذیرد<span class="footnote" rel="1" title="تفسیر قمی، ج ۲، ص ۴۶">*</span>. </p> <p>مؤلف: اینکه کلمات خدای را به کلام تفسیر فرموده گفتار گذشته ما را تایید می‌کند. </p> 
