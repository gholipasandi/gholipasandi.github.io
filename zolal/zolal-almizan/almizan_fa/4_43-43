<h3 class="ayas">سوره النساء آیه ۴۳</h3><code class="section" rel="4_43-43"/><h3>ترجمه آیه</h3> <p> <span class="trans" rel="4_43">هان ای کسانی که ایمان آورده‌اید، در حال مستی به نماز نزدیک نشوید، صبر کنید تا مستی شما زایل شود، و بفهمید چه می‌گویید، و نیز در حال جنابت به نماز نزدیک نشوید، مگر آنکه مسافر باشید، و دستتان به آب نرسد، در غیر این صورت با جنابت نماز نخوانید، تا غسل کنید، و اگر بیمار و یا در راه سفر بودید، و یا یکی از شما از بیت خلوت آمده، و با زنان تماس جنسی پیدا کردید، و برای غسل آبی نیافتید، با خاک پاک تیمم کنید، یعنی دست به خاک زده صورت و دو دست خود را مسح کنید، که خدا بخشنده آمرزگار است «۴۳» </span></p> <h3>بیان آیه</h3> <p> در سابق آن جا که پیرامون آیه شریفه: <span class="aya" rel="2_219" data-words="1-5">یسئلونک عن الخمر و المیسر</span><span class="footnote" rel="1" title="سوره بقره آیه ۲۱۹">*</span> بحث می‌کردیم،   <code class="page" rel="4,570"/> </p><h3> <span class="title" rel="4_43">اشاره به پنج دسته از آیات قرآنی که تدریجا حرمت شرب خمر را افاده کرده‌اند</span> </h3> <p> گفتیم آیاتی که متعرض مساله شراب شده پنج طایفه است، و اگر این پنج طایفه را پهلوی هم بگذاریم، این معنا به دست می‌آید که آیه مورد بحث بعد از آیه شریفه: <span class="aya" rel="16_67" data-words="7-12">تتخذون منه سکرا و رزقا حسنا</span><span class="footnote" rel="1" title="سوره نحل آیه ۶۷">*</span>، و آیه شریفه: <span class="aya" rel="7_33" data-words="1-13">قل إنما حرم ربی الفواحش ما ظهر منها و ما بطن و الإثم</span><span class="footnote" rel="2" title="سوره اعراف آیه ۳۳">*</span>، و قبل از آیه شریفه: <span class="aya" rel="2_219" data-words="1-17">یسئلونک عن الخمر و المیسر قل فیهما إثم کبیر و منافع للناس و إثمهما أکبر من نفعهما</span>، و نیز پیش از آیه شریفه: <span class="aya" rel="5_90" data-words="1-17">یا أیها الذین آمنوا إنما الخمر و المیسر و الأنصاب و الأزلام رجس من عمل الشیطان فاجتنبوه</span><span class="footnote" rel="3" title="سوره مائده آیه ۹۰">*</span>، نازل شده، و آیه سوره مائده، آخرین آیه‌ای است که در باره شراب نازل شده. </p> <p> (چون آیه 67 سوره نحل تنها از زشتی می، به این مقدار اکتفاء نموده که آن را در مقابل رزق خوب ذکر نموده، فرمود:  (از انگور شراب و رزق خوب می‌گیرید) و آیه 33 سوره اعراف بطور کلی می‌فرماید:  (بگو پروردگار من تنها فواحش ظاهری و باطنی و اثم را تحریم کرده)، و آیه مورد بحث به نماز ایستادن در حال مستی را نهی فرموده، و آیه 219 سوره بقره تکیه روی شراب کرده، می‌فرماید:  (از تو از شراب و قمار می‌پرسند، بگو در آن دو آثار سوء بسیاری است، و منافعی هم برای مردم هست) و در آیه 90 سوره مائده صریحا می‌فرماید:  (هان ای کسانی که ایمان آورده‌اید شراب و قمار و معاملات معروف به ازلام و نیز بت‌پرستی تنها پلیدی و از عمل شیطان است، باید که از آنها اجتناب کنید). </p> <p>البته به وجهی دیگر ممکن است ترتیب را طوری دیگر تصور نمود، به این که بگوییم اولین آیه در باره خمر آیه سوره نحل، و دومین آیه سوره اعراف، و سومین آیه سوره بقره، و چهارمین آیه نساء، و در آخر آیه مائده باشد، ولی بنا بر این ترتیب نهی قطعی از نوشیدن خمر بر خلاف ترتیب قبلی واقع می‌شود، به این معنا که آیه سوره اعراف نهی بدون تفسیر و آیه سوره بقره نهی قطعی است ولی از آنجایی که مسلمانان با نازل شدن این نهی قطعی، باز در اجتناب از نوشیدن آن سهل‌انگاری می‌کردند، بار دیگر در سوره نساء به طور جزم از آن نهی شدند و در سوره مائده برای این که گمان نکنند در بعضی از احوال نوشیدن آن جایز است، به طور مطلق و در همه احوال از آن نهی گردیدند. </p> <p>و خواننده عزیز اگر در مضامین آیات نامبرده دقت کند، شاید بتواند ترتیب اول را بر ترتیب دوم ترجیح دهد، و بگوید بعد از نهی صریح که در آیه بقره آمده دیگر معنا ندارد که از       <code class="page" rel="4,571"/> نماز خواندن بعد از نوشیدن آن نهی کنند، پس معلوم می‌شود آیه مورد بحث که از نماز در حال مستی نهی می‌کند قبل از آیه بقره نازل شده، مگر این که بگوییم نهی از نماز در حال مستی، کنایه از نماز خواندن در حال کسالت و چرت باشد، هم چنان که در بعضی از روایات که انشاء اللَّه خواهد آمد به همین معنا تفسیر شده است. و اما وقوع آیه مورد بحث بین آیات قبل و آیات بعدش در حقیقت به منزله جمله معترضه آوردن در بین دو سنخ مطلب است، الا این که در این میان احتمالی هست، که ای بسا این توجیه را تصحیح کند و آن این است که روشن سازد سر این که این جمله معترضه در بین آیات قبل و بعد جای گرفته چیست؟ -و اتفاقا این توجیه چیز بی‌سابقه‌ای در قرآن کریم نیست، -و آن این است که بگوییم ممکن است عده‌ای از آیات که دارای سیاقی واحد و متصل و منسجم هستند، تدریجا در خلال چند روز نازل شده باشند، ولی در همین چند روز ناگهان احتیاج پیدا شده باشد به آیه و یا آیاتی که حکمی را که مورد ابتلا واقع شده بیان کند، در نتیجه وقتی آن چند آیه‌ای که گفتیم در یک سیاق قرار دارند، تمام می‌شود، آیه نامبرده در وسط آنها قرار گرفته نسبت به ما قبل و ما بعدش جمله معترضه‌ای می‌شود، تا توهمی که در آن روزها شده دفع کند، و یا همانطور که گفتیم حکم مساله‌ای که پیش آمده بیان نماید، نظیر آیات زیر که جمله: <span class="aya" rel="75_16" data-words="1-6">لا تحرک به لسانک لتعجل به...</span> نسبت به ما قبل و ما بعدش بی‌ارتباط به نظر می‌رسد، و اینک آن آیات: <span class="aya" rel="75_14-20" data-words="1-32">بل الإنسان علی نفسه بصیرة، و لو ألقی معاذیره، لا تحرک به لسانک لتعجل به، إن علینا جمعه و قرآنه، فإذا قرأناه فاتبع قرآنه، ثم إن علینا بیانه، کلا بل تحبون العاجلة</span><span class="footnote" rel="1" title="سوره قیامت آیه ۱۴-۲۰">*</span>،  (آن روز به انسان خبر می‌دهند که چه کارهایی کرده، و چه آثاری از خود به جای گذاشته، نه شاید احتیاج به خبر دادن نباشد، بلکه انسان نسبت به خودش بصیرت و آگاهی دارد، البته اگر بهانه‌ها را کنار بگذارد-تو از عجله‌ای که به حفظ کردن قرآن داری هنگام نازل شدنش این قدر زبانت را بخواندن آن حرکت مده، و نترس ما نمی‌گذاریم چیزی از قرآن از یادت برود، جمع آوریش به عهده ما است، و نیز خواندنش برای تو، همین که خواندن ما تمام شد آن وقت تو شروع به خواندن کن، و بعد از آن، بیانش به عهده ما-نه، بلکه شما دنیای نقد را دوست می‌دارید). </p> <h3> <span class="title" rel="4_43">سخنی در مورد ارتباط بین آیات قرآنی</span> </h3> <p> و بنا بر این دیگر احتیاجی نیست که در بیان وجه ارتباط آیه به ما قبل و ما بعدش خود را به زحمت بیندازیم، علاوه بر این که همه می‌دانیم که قرآن کریم به تدریج و آیه آیه نازل شده،   <code class="page" rel="4,572"/> در سوره‌هایی که یک بار نازل شده جا دارد، ارتباط بین آیاتش را بفهمیم، و همچنین آیاتی که متصل به هم هستند و معلوم است که با هم مرتبط هستند. در غیر این دو مورد نیازی نیست که برای کشف ارتباط آیه‌ای با ما قبلش خود را به زحمت و تکلف بیاندازیم. </p> <p> <span class="aya" rel="4_43" data-words="1-14">یا أیها الذین آمنوا لا تقربوا الصلاة و أنتم سکاری حتی تعلموا ما تقولون</span> مراد از کلمه (الصلاة) مسجد است، برای این که می‌فرماید در حال جنابت نیز نزدیک مسجد مشوید، و از آن عبور نکنید پس در این تعبیر مجاز به کار رفته، و چون استعمال مجازی مجوز لازم دارد، مجوز در این که مسجد را نماز خوانده، جمله: <span class="aya" rel="4_43" data-words="11-14">حتی تعلموا ما تقولون</span> است، چون اگر فرموده بود:  (در حال مستی نزدیک مسجد نشوید) دیگر تعلیل آوردن با جمله: <span class="aya" rel="4_43" data-words="11-14">حتی تعلموا ما تقولون</span> خیلی مناسب به نظر نمی‌رسید، و ای بسا این تعلیل معنایی دیگر را می‌فهماند، که مقصود گوینده نیست، با این که مقصود این بوده که بفهماند شما در حال نماز روبروی مقام عظمت و کبریایی خدا قرار دارید، و با رب العالمین سخن می‌گویید، پس صلاح نیست که در این حال سست باشید، و عقل خود را با پلیدی شراب باطل کنید، و نفهمید چه می‌گوئید. </p> <p>و این معنا بطوری که ملاحظه می‌کنید، اقتضا می‌کند بفرماید در حال مستی به نماز نزدیک نشوید، و لیکن از آنجایی که به حسب سنت بیشتر نمازها در مسجد واقع می‌شود، تا به جماعت انجام شود، ولی چون این نیز منظور بوده که احکام جنب و داخل مسجد شدن او نیز بیان شود، لذا برای این که مطلب را با کوتاه‌ترین عبارت بیان کرده باشد، فرمود:  (در حالی که مستید نزدیک به نماز نشوید تا بفهمید چه می‌گویید در حال جنابت نیز نزدیک نشوید، و عبور مکنید، تا آنکه غسل کنید...) و بنا بر این پس همان طور که گفتیم جمله: <span class="aya" rel="4_43" data-words="11-14">حتی تعلموا ما تقولون</span> در مقام این است که نهی از شرب خمر به طوری که مستیش تا حال نماز باقی بماند را تعلیل کند، و بفرماید: اگر ما شما را از شراب نهی کردیم، غایت و هدفمان این بود که در نماز بفهمید چه می‌گویید، پس کلمه حتی در جمله نامبرده برای افاده غایت و علت است، نه برای مرزبندی حکم، نمی‌خواهد بفرماید نزدیک نماز نشوید و نشوید و نشوید تا مستی شما به کلی از بین برود، و بفهمید چه می‌گویید وقتی فهمیدید چه می‌گویید آن وقت دیگر عیبی ندارد نماز بخوانید. </p> <p> <span class="aya" rel="4_43" data-words="15-20">و لا جنبا إلا عابری سبیل...</span> انشاء اللَّه به زودی در تفسیر آیه شریفه: <span class="aya" rel="5_6" data-words="1-8">یا أیها الذین آمنوا إذا قمتم إلی الصلاة</span><span class="footnote" rel="1" title="سوره مائده آیه:۶">*</span> در   <code class="page" rel="4,573"/> باره این آیه شریفه بحث خواهیم کرد. </p> <h3>بحث روایتی‌ <span class="title" rel="4_43"> (در ذیل آیه‌ <span class="aya" rel="4_43" data-words="5-10">... لا تقربوا الصلاة و أنتم سکاری</span>) </span> </h3> <p> در تفسیر عیاشی از محمد بن فضل، از ابی الحسن (ع) روایت کرده که در مورد آیه‌ <span class="aya" rel="4_43" data-words="5-14">لا تقربوا الصلاة و أنتم سکاری، حتی تعلموا ما تقولون</span> فرموده: این آیه قبل از تحریم شراب نازل شده است<span class="footnote" rel="1" title="تفسیر عیاشی ج ۱ ص ۲۴۲ حدیث ۱۳۵">*</span>. </p> <p>مؤلف قدس سره: جا دارد این روایت حمل شود بر این که مراد از تحریم شراب توضیح تحریم آن است، و گرنه‌ روایت عیبی پیدا کند، که نمی‌توان به آن اعتنا نمود، و آن این است که مخالف با کتاب خدا خواهد بود، برای این که آیه سوره اعراف شراب را صریحا به عنوان اثم تحریم کرده، و آیه بقره تصریح می‌کند به این که در خمر اثمی بزرگ است، پس معلوم می‌شود شراب قبل از هجرت در مکه تحریم شده بوده، چون سوره اعراف در مکه نازل شده، و احدی اختلاف نکرده در این که آیه مورد بحث یعنی آیه سوره نساء در مدینه نازل شده است. </p> <p>نظیر این روایت، چند حدیث دیگر است که از طرق اهل سنت نقل شده<span class="footnote" rel="2" title="الدر المنثور ج ۲ ص ۱۶۵">*</span>، و تصریح دارد به این که این آیه قبل از تحریم خمر نازل شده، و ممکن است روایت را ناظر بدانیم به این که مراد از آیه، نهی از نماز خواندن در حال کسالت است. </p> <p>و در همان کتاب از زراره از امام باقر (ع) روایت کرده که فرمود: هنگامی که کسالت و چرت بر تو مسلط است و یا شکمت سنگین شده به نماز نایست، زیرا بیم آن هست که در آن حال دچار نفاق شوی،  (خدای نخواسته با خود بگویی چه کسی حال دارد برخیزد نماز بخواند، و یا آرزو کنی ای کاش نماز واجب نمی‌بود، و از این قبیل تصورات منافقانه)، برای این که خدای تعالی مؤمنین را نهی کرد از این که در حال سکاری به نماز بایستند، و منظورش از حالت سکاری، حالتی است که خواب بر آدمی مسلط شده باشد<span class="footnote" rel="3" title="تفسیر عیاشی ج ۱ ص ۲۴۲ حدیث ۱۳۴">*</span>. </p> <p>مؤلف قدس سره: این که امام (ع) فرمود:  (زیرا بیم آن هست که در آن حال دچار نفاق شوی) مساله نفاق را از جمله: <span class="aya" rel="4_43" data-words="1-4">یا أیها الذین آمنوا...</span> استفاده فرموده، چون کسی       <code class="page" rel="4,574"/> که از این خطاب سرپیچی کند قهرا مؤمن نخواهد بود و وقتی مؤمن نباشد منافق است، و این که در آخر حدیث آمده بود: و منظورش از حالت سکاری حالتی است که خواب بر آدمی مسلط شده باشد احتمال دارد کلام راوی باشد احتمال هم دارد که کلام امام (ع) باشد، و امام خواسته باشد آیه شریفه را به باطنش تفسیر کند، و در نتیجه روایت از موارد تفسیر به باطن قرآن باشد، ممکن هم هست اصلا منظور از مستی خواب بوده، در نتیجه تفسیر از قبیل تفسیر به ظاهر باشد، نه به باطن. </p> <p>البته در روایاتی دیگر نیز کلمه سکاری به خواب تفسیر شده، و عیاشی<span class="footnote" rel="1" title="تفسیر عیاشی ج ۱ ص ۲۴۲ حدیث ۱۳۶-۱۳۷">*</span> آنها را در تفسیر خود آورده، دو روایت از کلبی و یک روایت صاحب کافی به سند خود از زید شحام<span class="footnote" rel="2" title="فروع کافی ج ۳ ص ۷۱ حدیث ۱۵">*</span> از امام صادق (ع) و روایتی دیگر باز به سند خود از زراره از امام باقر<span class="footnote" rel="3" title="فروع کافی ج ۳ ص ۲۹۹ حدیث ۱">*</span> آورده، و بخاری هم در صحیح خود این معنا را انس از رسول خدا (ص) نقل کرده است<span class="footnote" rel="4" title="صحیح بخاری">*</span>. </p> 
