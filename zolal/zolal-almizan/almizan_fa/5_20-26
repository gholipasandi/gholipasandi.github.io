<h3 class="ayas">سوره المائدة آیه‌های ۲۰ تا ۲۶</h3><code class="section" rel="5_20-26"/><h3>ترجمه آیات</h3> <p> <span class="trans" rel="5_20">و تو ای رسول بیاد آر آن زمانی را که موسی به قوم خود گفت: ای مردم بیاد آرید این نعمت را که خدا به شما ارزانی داشت که انبیایی در میان شما قرار دارد و شما را، پس از سالها و قرنها بردگی فرعون، آزاد و مالک سرنوشت خود کرد و از عنایات و الطاف خود به شما بهره‌هایی داد که به احدی از اهل زمان نداد. <code class="page" rel="5,465"/> «۲۰» </span><span class="trans" rel="5_21"> ای قوم بنی اسرائیل به این سرزمین مقدس که خدا برایتان مقدر کرده درآئید و از دین خود بر نگردید که اگر بر گردید به خسران افتاده‌اید.  «۲۱» </span><span class="trans" rel="5_22">بنی اسرائیل گفتند: ای موسی در آنجا مردمی نیرومند و دارای سطوت هست، و ما هرگز بدانجا در نیائیم مگر بعد از آنکه آن مردم از آنجا خارج شوند، اگر خارج شدند البته ما داخل خواهیم شد.  «۲۲» </span><span class="trans" rel="5_23">دو نفر از میان جمعیتی که ترس خدا در دل داشتند و خدا به آن دو موهبتی کرده، روی به مردم کرده و گفتند: از مرز این سرزمین داخل شوید، و مطمئن باشید که همین که از مرز گذشتید شما غالب خواهید شد، و اگر براستی ایمان دارید توکل و تکیه به خدا کنید.  «۲۳» </span><span class="trans" rel="5_24">مجددا گفتند ای موسی تا آن مردم در آن سرزمین هستند ابدا ما داخل آن سرزمین نخواهیم شد، و اگر چاره‌ای جز گرفتن آن سرزمین نیست تو خودت با پروردگارت بروید و با آنان جنگ بکنید ما همین جا نشسته‌ایم.  «۲۴» </span><span class="trans" rel="5_25">موسی عرضه داشت: پروردگارا من اختیار جز خودم و برادرم را ندارم و نمی‌توانم این قوم را به اطاعت فرمان تو مجبور سازم پس بین من و بین این مردم عصیانگر جدایی بینداز.  «۲۵» </span><span class="trans" rel="5_26">خدای تعالی فرمود: به جرم این نافرمانیشان دست یافتن به آن سرزمین تا چهل سال بر آنان تحریم شد در نتیجه چهل سال در بیابان سرگردان باشند و تو برای این قوم عصیانگر هیچ اندوه مخور.  «۲۶» </span></p>       <h3>بیان آیات</h3> <p> این آیات بی ربط با آیات قبل و بدون اتصال به آنها نیست برای اینکه آیات قبل بطوری که ملاحظه کردید سخنی از سر پیچی اهل کتاب در قبول دعوت اسلام داشت، این آیات نیز به پاره‌ای از میثاقهایی که از اهل کتاب گرفته شده بود اشاره دارد، و آن میثاق این بود که با خدا پیمان بستند که نسبت بدانچه موسی می‌گوید مطیع محض باشند، ولی در برابر موسی جبهه گیری نموده، بطور صریح دعوتش را رد کردند، و خدای تعالی در کیفر این گناهشان به عذاب تیه و سرگردانی که خود عذابی از ناحیه خدا بود گرفتار نمود. </p> <p>و در بعضی اخبار عباراتی به چشم می‌خورد که اشعار دارد بر اینکه این آیات قبل از جنگ بدر در اوائل هجرت نازل شده که ان شاء اللَّه تعالی در بحث روایتی آینده متعرض آن اخبار می‌شویم. </p> <p> <span class="aya" rel="5_20" data-words="1-11">و إذ قال موسی لقومه یا قوم اذکروا نعمت الله علیکم...</span> آیاتی که در داستانهای موسی (ع) نازل شده دلالت دارد بر اینکه داستان مورد بحث که موسی (ع) قوم خود را دعوت کرده به اینکه داخل در سرزمین مقدس شوند در زمانی واقع شده که از مصر بیرون آمده بودند، هم چنان که جمله: <span class="aya" rel="5_20" data-words="16-18">و جعلکم ملوکا</span> در آیه<code class="page" rel="5,466"/> مورد بحث نیز بر این معنا دلالت دارد. </p> <p>و از جمله: <span class="aya" rel="5_20" data-words="19-26">و آتاکم ما لم یؤت أحدا من العالمین</span> به دست می‌آید که قبل از فرمان داخل شدن در سرزمین مقدس عده‌ای از معجزات از قبیل من و سلوی و انفجار چشمه‌های دوازده‌گانه از یک سنگ و سایه افکندن ابر بر سر آنان رخ داده بوده. </p> <p>و از اینکه جمله: <span class="aya" rel="5_25" data-words="14-15">القوم الفاسقین</span> دو نوبت تکرار شده چنین بر می‌آید که قبل از این فرمان از ناحیه بنی اسرائیل مخالفت و معصیت رسول‌مکرر پیش آمده بوده و به قدری این مخالفت را تکرار کرده‌اند که صفت فسق بر آنان صادق شده. </p> <p>بنا بر این همه اینها قرینه‌هایی است که دلالت می‌کند بر اینکه داستان داخل نشدنشان به ارض مقدسه و در نتیجه سرگردانیشان در قسمت اخیر زندگی موسی (ع) در بین بنی اسرائیل واقع شده، و غالب داستانهایی که در قرآن کریم از بنی اسرائیل حکایت شده قبل از این قسمت بوده. </p> <p>پس اینکه موسی (ع) خطاب به قوم خود فرموده: <span class="aya" rel="5_20" data-words="8-11">اذکروا نعمت الله علیکم</span> منظور از آن نعمت‌هایی است که خدای تعالی بر بنی اسرائیل ارزانی داشته و آنان را بدان اختصاص داده و اگر قبل از صدور این فرمان که باید داخل ارض مقدسه شوند نعمت‌ها را به رخ آنان کشیده و بیادشان آورده، برای این بوده که این فرمان را با نشاط بپذیرند، و آن را مایه زیادتر شدن نعمت و تمامیت نعمت‌های قبلی خود تلقی کنند، چون خدای تعالی قبل از این فرمان نعمت‌ها به آنان ارزانی داشته بود موسی را بر آنان مبعوث نموده و به سوی دین خود هدایتشان کرده بود و از شر آل فرعون نجاتشان داده تورات را بر آنان نازل و شریعت را برایشان تشریع کرده بود، دیگر تا تمامیت نعمت چیزی به جز تشکیل حکومت نمانده بود و فرمان داخل شدن در ارض مقدسه به همین منظور بوده که در آن سرزمین توطن نموده آقایی و استقلال به دست آورند. </p> <h3> <span class="title" rel="5_20 5_25 5_21 5_22 5_23 5_24 5_26">سه قسم نعمت‌هایی که خدای سبحان به بنی اسرائیل ارزانی داشت</span> </h3> <p> خدای تعالی در آیات مورد بحث که می‌خواهد نعمت‌ها را بطور تفصیل یاد آور شود آنها را به سه دسته تقسیم کرده و فرمود: <span class="aya" rel="5_20" data-words="12-15">إذ جعل فیکم أنبیاء</span>، که این یک قسم از نعمت‌هایی است که به بنی اسرائیل ارزانی داشته بود، و آن یا به این بود که ریشه دودمان آنان را انبیایی چون ابراهیم و اسحاق و یعقوب و انبیای بعد از ایشان قرار داده بود، و یا اینکه انبیایی از خصوص بنی اسرائیل چون یوسف و اسباط و موسی و هارون برگزیده بود، و این نعمت که آغازگر دودمان قومی برگزیدگان از خلق و انبیای عظام باشد خود نعمتی است که هیچ نعمتی به پایه آن نمی‌رسد. </p> <p><span class="phrase">قسم دوم از نعمت‌ها را جمله: <span class="aya" rel="5_20" data-words="16-18">و جعلکم ملوکا</span> بیان می‌کند و می‌فرماید خدای<code class="page" rel="5,467"/> عز و جل شما را استقلال داد و از ذلت رقیت و بردگی فراعنه و تحکم و زورگوئیهای جباران نجات داد، چون کلمه <em rel="fa_5_25_5-5" data-sentence="266:647">ملک</em> معنایی جز این ندارد، که انسان در کار خودش و اهلش و مالش استقلال داشته باشد، و بنی اسرائیل در سالهایی که زیر سایه موسی (ع) زندگی می‌کردند بهترین سنت اجتماعی را داشتند و آن عبارت بود از سنت توحید که آنان را به اطاعت خدا و رسولش و به عدالت کامل در مجتمعشان می‌خواند، بدون اینکه به احدی از امتهای غیر امت خود تجاوزی داشته باشند و یا فردی از افراد خودشان بر آنان سروری و حکمرانی کند، و یا گرفتار اختلاف طبقاتی باشند، آن چنان که امر مجتمعشان مختل گردد و هیچ کسی بر بالای سر آنان نبود به جز موسی (علی نبینا و آله و علیه السلام) که خود یک پیامبر اولوا العزم بود نه پادشاهی چون سایر پادشاهان، و نه رئیس قبیله که بر ملت و قبیله خود به غیر حق سروری می‌کنند.</span> </p> <h3> <span class="title" rel="5_20 5_25 5_21 5_22 5_23 5_24 5_26">مراد از جمله: و جعلکم ملوکا شما را ملوک قرار داد </span> </h3> <p> بعضی از مفسرین گفته‌اند: مراد از اینکه فرمود:  (شما را ملوک قرار داد) همان صاحب حکومت و دولت شدن است، که بوسیله طالوت و پس از وی داود و پس از آن جناب سلیمان و سایر پادشاهان انجام شد، و بنا بر این تفسیر آیه شریفه حکایت از روزگاری دارد که هنوز ملک و سلطنتی در بین بنی اسرائیل به وجود نیامده بود و موسی (ع) می‌خواسته از پیش و به عنوان یک پیشگویی و اخبار از غیب به آنان وعده دهد که روزگاری خواهد رسید که شما در آن روزگار صاحب تشکیلات حکومتی و پادشاهی در رأس آن تشکیلات خواهید شد، چون در زمان خود موسی (ع) چنین وضعی نداشتند، و اصلا خانه و شهری نداشتند، آواره بیابانها بودند<span class="footnote" rel="1" title="تفسیر المنار ج ۶ ص ۳۲۳">*</span>، و این وجه عیبی ندارد، جز اینکه با جمله: <span class="aya" rel="5_20" data-words="16-18">و جعلکم ملوکا</span> نمی‌سازد، زیرا در این صورت باید می‌فرمود: و جعل منکم ملوکا و از شما اشخاصی را پادشاه شما کرد هم چنان که فرمود: <span class="aya" rel="5_20" data-words="12-15">إذ جعل فیکم أنبیاء</span> و در بین شما پیغمبرانی قرار داد. </p> <p><span class="phrase">ممکن هم هست که مراد از <em rel="fa_5_25_5-5" data-sentence="23:791">ملک</em> صرف تمرکز یافتن حکمرانی نزد بعضی از افراد جامعه باشد، که در این صورت شامل سنت‌ریش سفیدی نیز می‌شود، و باز در این صورت موسی (ع) یکی از این افراد ریش سفید خواهد بود، و بعد از آن جناب یوشع پیغمبر نیز یکی دیگر و بعد از او یوسف که علاوه بر عنوان ریش سفیدی پادشاه رسمی نیز بود، آن گاه عنوان ملوک منتهی می‌شود به کسانی که چون یوسف علاوه بر ریش سفیدی سلطنت نیز داشتند، نظیر طالوت و داود و سلیمان که سلطنتشان معروف است، و غیر ایشان کسانی که این معروفیت را   <code class="page" rel="5,468"/> نداشتند، خوب این هم وجهی است برای معنای‌ <span class="aya" rel="5_20" data-words="16-18">و جعلکم ملوکا</span>، ولی همان اشکالی که بر وجه قبلی وارد بود بر این نیز وارد است، چون بنا بر این وجه نیز همه بنی اسرائیل ملوک نبودند، بلکه بعضی از ایشان دارای چنین منصبی بودند پس باید می‌فرمود: و جعل منکم ملوکا .</span> <span class="aya" rel="5_20" data-words="19-26">و آتاکم ما لم یؤت أحدا من العالمین</span> این جمله بیانگر قسم سوم از سه قسم نعمت‌هایی است که خدای تعالی بر بنی اسرائیل انعام فرمود و آن عبارت است از عنایات و الطاف الهیه‌ای که همراه بود با معجزات بسیار روشن و ارزنده که اگر بر گفته خود (که ای موسی ما به تو ایمان آوردیم) استقامت می‌کردند و پیمان الهی را نمی‌شکستند، زندگیشان را تعدیل می‌کرد آیاتی که تا در مصر بودند و بعد از آنکه خدا از شر فرعون و قومش نجاتشان داد از هر طرف بر آنان احاطه داشت، آری هیچ امتی از امم عالم که قبل از تاریخ زندگی موسی زندگی کرده بودند مانند قوم موسی این همه معجزات و برهانهای ساطع و نعمت‌های بی‌کران نداشتند، این تنها قوم موسی (ع) بود که خدای تعالی چنین معجزاتی و چنان نعمت‌هایی به آنان ارزانی داشت. </p> <p><span class="phrase">بنا بر این دیگر وجهی برای گفتار بعضی نمی‌ماند که گفته‌اند: مراد از <em rel="fa_5_20_25-25" data-sentence="67:305">عالمین</em>  جمعیت‌های هم عصر بنی اسرائیل است<span class="footnote" rel="1" title="تفسیر المنار ج ۶ ص ۳۲۴">*</span>، برای اینکه آیه شریفه بطور مطلق داشتن چنان معجزات و چنان نعمت‌ها را از کل طوائف بشر نفی کرده، صریحا می‌فرماید هیچ جمعیتی آن معجزات و نعمتهایی که خدا به بنی اسرائیل داده بود نداشتند، و همین طور هم هست.</span> </p> <p><code class="aya" rel="5_21"/> <span class="aya" rel="5_21" data-words="1-16">یا قوم ادخلوا الأرض المقدسة التی کتب الله لکم و لا ترتدوا علی أدبارکم فتنقلبوا خاسرین</span> در این آیه موسی به بنی اسرائیل دستور داده که داخل در سرزمین مقدس شوند و خود آن جناب از وضع آنان پیش بینی کرده بود که از این دستور تمرد خواهند کرد و رفتن به آن سرزمین را نخواهند پذیرفت، به همین جهت امر خود را تاکید کرد به اینکه مبادا سرپیچی کنید، و دوباره به دوران سابق خود برگردید که اگر چنین کنید زیانکار خواهید شد، دلیل بر اینکه آن جناب چنین استنباطی داشته این است که وقتی بنی اسرائیل دستور آن جناب را رد کردند، موسی (ع) آنان را به وصف فاسقین توصیف کرد، و اگر بنی اسرائیل مردم درستی بودند و سابقه نافرمانی و تمرد نداشتند و تنها این یک دستور موسی را تمرد کرده بودند، اطلاق فاسق که اسم فاعل است و ثبات و دوام را می‌رساند بر آنان درست نبود، و می‌بایست فرموده   <code class="page" rel="5,469"/> باشد: فافرق بینی و بین الذین فسقوا خدایا بین من و مردمی که مرتکب فسق شدند جدایی بینداز. </p> <p>خدای سبحان در این آیه سرزمین مورد نظر خود را به قداست توصیف کرده و مفسرین مقدس بودن آن سرزمین را تفسیر کرده‌اند به سرزمینی که به خاطر سکونت انبیاء و مؤمنین در آن مطهر از شرک است<span class="footnote" rel="1" title="تفسیر المنار ج ۶ ص ۳۲۴">*</span>، و در قرآن کریم چیزی که این کلمه را تفسیر کند و به ما بفهماند چرا آن سرزمین مقدس است وجود ندارد، و آنچه که ممکن است در این باب مورد استفاده قرار گیرد آیه شریفه: <span class="aya" rel="17_1" data-words="9-14">إلی المسجد الأقصی الذی بارکنا حوله</span><span class="footnote" rel="2" title="سوره اسراء آیه ۱&quot;">*</span>، و آیه شریفه: <span class="aya" rel="7_137" data-words="1-13">و أورثنا القوم الذین کانوا یستضعفون مشارق الأرض و مغاربها التی بارکنا فیها</span><span class="footnote" rel="3" title="سوره اعراف، آیه ۱۳۷&quot;">*</span> است، که در هر دو آیه پیرامون مسجد اقصی سرزمین مبارک معرفی شده، و معلوم است که مبارک بودن آن جز برای این نبوده که خدای عز و جل خیر کثیر در آن سرزمین قرار داده بود، و منظور از خیر کثیر جز اقامه دین و از بین بردن قذارت شرک نمی‌تواند باشد. </p> <h3> <span class="title" rel="5_21">معنای‌ <span class="aya" rel="5_21" data-words="7-9">کتب الله لکم</span> در جمله‌ <span class="aya" rel="5_21" data-words="3-9">ادخلوا الأرض المقدسة التی کتب الله لکم</span> </span> </h3> <p> <span class="aya" rel="5_21" data-words="7-9">کتب الله لکم</span> از ظاهر آیات بر می‌آید که مراد از این جمله این است که خدای تعالی سکنی گزیدن شما بنی اسرائیل در سرزمین مقدس را مقدر فرموده، و این باجمله آخر آیه که می‌فرماید: <span class="aya" rel="5_26" data-words="2-6">فإنها محرمة علیهم أربعین سنة</span>، منافات ندارد، برای اینکه جمله مورد بحث کلامی است مجمل، و در آن <em>وقت</em> و <em>اشخاص</em> معین نشده، آنهایی که بطور یقین مشمول این قضای الهی بوده‌اند همان یهودیان عصر موسی (ع) هستند که همه آنان  (بطوری که گفته شده) تا آخرین نفرشان در همان مدت چهل سال از دنیا رفتند، و داخل در سرزمین مقدس نشدند، تنها فرزندان و نوه‌هایشان بودند که همراه با وصی موسی یوشع بن نون  (ع) داخل در سرزمین فلسطین شدند، و سخن کوتاه اینکه جمله: <span class="aya" rel="5_26" data-words="2-6">فإنها محرمة علیهم أربعین سنة</span>، خالی از اشعار به این معنا نیست که قضای مذکور برای بعد از چهل سال بوده، و این قضاء همان قضایی است که آیه شریفه زیر متعرض آن است: <span class="aya" rel="28_5-6" data-words="1-20">و نرید أن نمن علی الذین استضعفوا فی الأرض، و نجعلهم أئمة و نجعلهم الوارثین، و نمکن لهم فی الأرض</span><span class="footnote" rel="4" title="ما اراده کرده‌ایم که بر مستضعفین در زمین منت نهاده و آنان را پیشوایان و وارثان زمین نمائیم و در زمین همه‌کاره‌شان کنیم سوره قصص، آیه ۶&quot;">*</span>، موسی (ع) هم امید چنین روزی را برای امت خود داشت، البته به شرط         <code class="page" rel="5,470"/> اینکه امتش به خدا استعانت جویند، و صبر پیشه سازند، و در این باب قرآن کریم از آن جناب حکایت کرده که به قوم خود فرمود: <span class="aya" rel="7_128-129" data-words="4-42">استعینوا بالله، و اصبروا إن الأرض لله یورثها من یشاء من عباده، و العاقبة للمتقین، قالوا أوذینا من قبل أن تأتینا و من بعد ما جئتنا، قال عسی ربکم أن یهلک عدوکم، و یستخلفکم فی الأرض فینظر کیف تعملون</span><span class="footnote" rel="1" title="مردم به خدای تعالی استعانت جسته صبر کنید، که بطور مسلم خدای تعالی زمین رای در اختیار هر کسی که از بندگانش بخواهد قرار می‌دهد، و سر انجام تنها از آن پرهیزکاران است، مردم گفتند ما در زمانی که تو، به نبوت به سوی ما نیامده بودی رنجها می‌کشیدیم، و بعد از آمدنت نیز در شکنجه قرار داریم (پس فائده آمدنت چه بود؟) در پاسخشان گفت امید آن هست که پروردگارتان دشمنان رای هلاک نموده و شما را جانشین در زمین کند تا معلوم کند چه رفتاری خواهید داشت سوره اعراف، آیه ۱۲۹&quot;">*</span>. </p> <p>و این همان معنایی است که آیه دیگری آن را خاطرنشان ساخته و می‌فرماید: <span class="aya" rel="7_137" data-words="1-23">و أورثنا القوم الذین کانوا یستضعفون مشارق الأرض و مغاربها التی بارکنا فیها و تمت کلمت ربک الحسنی علی بنی إسرائیل بما صبروا</span><span class="footnote" rel="2" title="ما مردمی رای که سالها به استضعاف کشیده شده بودند وارث مشارق و مغارب زمینی که پیرامونش مبارک کرده بودیم ساختیم، و اگر کلمه حسنای پروردگارت بر بنی اسرائیل تمامیت یافت، بخاطر آن بود که صبر کردند سوره اعراف، آیه ۱۳۷&quot;">*</span> چون این آیه نیز دلالت دارد بر اینکه استیلای بنی اسرائیل بر سرزمین مقدس و توطنشان در آن کلمه‌ای الهی و یا قضایی بدون هیچ قید و شرط نبوده، بلکه قضایی بوده مشروط به اینکه بنی اسرائیل در برابر طاعت و ترک معصیت، و ناگواریهای حوادث صبر کنند. </p> <p>و اگر ما صبر در آیه شریفه را عمومیت دادیم و شامل هر سه قسم صبر نمودیم بخاطر این بود که صبر در این آیات مطلق آمده، و نیز به این دلیل بوده که عزت در دوران موسایشان اثر هر سه قسم صبرشان بود، صبر در برابر حوادث متراکم و ناگوار زمان موسی و صبر در برابر اوامر و نواهی آن جناب و صبر در برابر معصیت که هر وقت بر گناهی اصرار می‌ورزیدند بلافاصله مبتلا به تکالیفی طاقت‌فرسا می‌گشتند که آیات قرآنی راجع به اخبار و قصص بنی اسرائیل بر این معنا دلالت دارد. </p> <p>این معنایی که تا کنون برای جمله‌ <span class="aya" rel="5_21" data-words="7-9">کتب الله لکم</span> کردیم معنایی بود که از ظاهر آیات قرآنی استفاده نمودیم، ولی در عین حال آیات در اینکه این کتاب و قضای الهی در چه زمانی و به چه مقداری بوده مبهم است، بله در ذیل آیات سوره اسراء می‌خوانیم:     <code class="page" rel="5,471"/> <span class="aya" rel="17_8" data-words="5-13">و إن عدتم عدنا، و جعلنا جهنم للکافرین حصیرا</span><span class="footnote" rel="1" title="و اگر از راه ما برگردید، نیز با عذاب خود بر می‌گردیم، چون ما جهنم را شکنجه گاه همه کافران کرده‌ایم، چه شما و چه غیر شما سوره اسراء، آیه ۸&quot;">*</span>، و نیز در حکایت کلام موسی در ذیل: آیات قبل می‌خوانیم: <span class="aya" rel="7_129" data-words="13-24">عسی ربکم أن یهلک عدوکم، و یستخلفکم فی الأرض فینظر کیفتعملون</span><span class="footnote" rel="2" title="سوره اعراف، آیه ۱۲۹&quot;">*</span> که ترجمه‌اش در صفحه قبل گذشت، و نیز می‌خوانیم: <span class="aya" rel="14_6" data-words="1-9">و إذ قال موسی لقومه اذکروا نعمة الله علیکم...</span> تا آنجا که می‌فرماید: <span class="aya" rel="14_7" data-words="1-13">و إذ تأذن ربکم لئن شکرتم لأزیدنکم و لئن کفرتم إن عذابی لشدید</span><span class="footnote" rel="3" title="بیاد آر زمانی را که موسی به قوم خود گفت: نعمت‌هایی را که خدای تعالی به شما ارزانی داشته بیاد آرید و بیاد آرید که خدای تعالی به شما اعلام فرمود: اگر شکرگزاری کنید بطور یقین نعمت‌هایم را بر شما بیشتر می‌کنم، و اگر کفران کنید عذاب من شدید است سوره ابراهیم، آیه ۷&quot;">*</span>، و از این آیات و نظائر آن استفاده می‌کنیم که کتابت نامبرده مشروط بوده نه مطلق، و تبدل ناپذیر. </p> <p>بله بعضی از مفسرین گفته‌اند مراد موسی در جمله مورد بحث که حکایت گفتار او است همان وعده‌ای بوده که ابراهیم (ع) از سابق داده بود، این مفسر سپس وعده ابراهیم (ع) را از تورات چنین نقل می‌کند: در سفر تکوین آمده: که وقتی ابراهیم از سرزمین کنعانیها عبور می‌کرد، رب (پروردگار) برایش تجلی کرد، و گفت: من این سرزمین را به نسل تو میدهم<span class="footnote" rel="4" title="سوره ۱۲ آیه ۷&quot;">*</span>، و نیز در همان سفر آمده: در این روز رب با ابرام (ابراهیم) میثاقی را قطعی کرد و آن این بود که من این سرزمین را از نهر مصر تا نهر کبیر یعنی نهر فرات به نسل تو می‌دهم<span class="footnote" rel="5" title="سوره ۱۵ آیه ۱۸&quot;">*</span>، و در سفر تثنیة الاشتراع آمده که: رب معبود ما در حوریب با ما تکلم کرد، او می‌گفت: دیگر نشستنتان در این کوه بس است، باید که تحولی کنید، و از این کوه کوچ نموده و داخل در کوهستان اموریین شوید، و همه زمینهای جلگه و کوه و هموار و جنوب و ساحل دریا را که سرزمین کنعانیان است و نیز لبنان را تا نهر کبیر یعنی نهر فرات در قلمرو خویش قرار دهید، و به دقت نظر کنید که من همه این سرزمین را پیش روی شما قرار دادم، تا زمینی را که رب در سابق برای پدرانتان ابراهیم و اسحاق و یعقوب سوگند خورده بود که آن را به شما و نسل بعد از نسل شما واگذار می‌کنم تملک کنید و در تحت سیطره خود در آورید<span class="footnote" rel="6" title="سوره ۱ آیه ۸&quot;">*</span>، مفسر نامبرده بعد از آن،             <code class="page" rel="5,472"/> بحثی طولانی در این باره کرده است.<span class="footnote" rel="1" title="تفسیر المنار ج ۶ ص ۳۲۷-۳۲۶">*</span> و فعلا بحث در این باره مورد نظر ما نیست، و چون با شرطی که در آغاز این کتاب کردیم که مطالب را به اختصار برگزار کنیم نمی‌سازد و کاری نداریم به اینکه این وعده‌هایی که از تورات نقل کرده جزء آیات اصلی است و یا از تورات دستخورده تحریف شده است، برای اینکه صحیح نیست که ما قرآن را با تورات تفسیر کنیم. </p> <p><code class="aya" rel="5_22"/> <span class="aya" rel="5_22" data-words="1-19">قالوا یا موسی إن فیها قوما جبارین، و إنا لن ندخلها حتی یخرجوا منها فإن یخرجوا منها فإنا داخلون</span> راغب گفته: اصل ماده <em>جیم-باء-راء جبر</em> به معنای اصلاح چیزی با نوعی قهر و زور است، وقتی گفته می‌شود: جبرته فانجبر و اجتبر معنایش این است که من او را و یا آن را به زور اصلاح کردم و سر انجام اصلاح شد، و گاهی این کلمه در اصلاح مجرد یعنی بدون دلالت بر قهر و زور استعمال می‌شود، نظیر کلام علی رضی اللَّه عنه که در دعایش گفته: یا جابر کل کسیر و یا مسهل کل عسیر ای خدایی که هر شکسته را شکسته‌بندی، و هر دشواری را آسان می‌کنی. و از همین باب که نان را جابر بن حبه می‌نامند یعنی اصلاح‌گری که از دانه گندم درست می‌شود و گاهی هم در مجرد قهر یعنی بدون دلالت بر اصلاح استعمال می‌شود، نظیر عبارت معروف آن حضرت (ع) که فرمودند لا جبر و لا تفویض نه جبر درست است و نه تفویض بلکه امری است بین این دو. راغب سپس می‌گوید: اجبار که باب افعال ماده جبر است در اصل به معنای این بوده که ما کسی را وادار کنیم به اینکه او دیگری را جبر و اصلاح کند و لیکن فعلا در صرف اکراه متعارف شده گفته می‌شود: <em>اجبرته علی کذا</em> من فلانی را مجبور بر فلان کار کردم. در حقیقت اجبار در معنای اکراه استعمال می‌شود، آن گاه گفته: کلمه: <em>جبار</em> صفت آدمی است، یعنی انسانها را با آن توصیف می‌کنند، می‌گویند فلانی جبار است، یعنی نواقصی را که دارد به این وسیله جبران و روپوشی می‌کند، که به دروغ ادعا کند که من بزرگتر از آنم که چنین نواقصی داشته باشم چه اینکه این ادعا را به زبان جاری کند، و چه با قیافه گرفتن و خود بزرگ شمردن، و برای خود مقام و منزلت قائل بودن، مقام و منزلتی که استحقاق آن را ندارد، و این تنها در مقام مذمت بر آن شخص اطلاق می‌شود نه در مقام مدح، هم چنان که خدای تعالی در حکایت از بنی اسرائیل فرموده: <span class="aya" rel="5_22" data-words="4-7">إن فیها قوما جبارین</span> و نیز گفته می‌شود: نخلة جبارة و ناقة جبارة درخت   <code class="page" rel="5,473"/> خرمایی جبار و ناقه شتری جبار و این در وقتی است که گوینده یک نحوه برتری برای آن درخت از سایر درختان و برای آن ماده شتر از سایر شتران تصور کرده باشد<span class="footnote" rel="1" title="مفردات راغب ص ۸۶-۸۵">*</span>، این بود آن مقدار از کلام راغب که مورد حاجت ما بود.<span class="footnote" rel="2" title="در المنثور ج ۲ ص ۱۲۷۰">*</span> </p><h3> <span class="title" rel="5_22"><span class="phrase">معنای <em rel="fa_5_22_6-6" data-sentence="6:95">جبارین</em> در جمله <span class="aya" rel="5_22" data-words="1-7">قالوا یا موسی إن فیها قوما جبارین</span></span> </span> </h3> <p> <span class="phrase">پس روشن شد که مراد از کلمه <em rel="fa_5_22_6-6" data-sentence="27:94">جبارین</em> کسانی است که صاحب سطوت و نیرو باشند، و به مردم زور بگویند و هر چه بخواهند به مردم تحمیل کنند.</span> </p> <p>بنی اسرائیل در جمله: <span class="aya" rel="5_22" data-words="8-14">و إنا لن ندخلها حتی یخرجوا منها</span> به موسی شرط کرده‌اند که ما وقتی دستور تو را عملی نموده و داخل این سرزمین می‌شویم که آن جباران از آنجا خارج شوند و حقیقت این شرط کردن رد گفتار موسی (ع) است، هر چند که بعد از رد گفتار آن جناب دوباره وعده داده‌اند که اگر آنها خارج شوند ما داخل خواهیم شد. </p> <p>در تعدادی از روایات پیرامون توصیف جباران مورد بحث، آمده که سکنه آن سرزمین از عمالقه بودند، که مردمی درشت هیکل و بلندقامت بودند و از درشت هیکلی و بلندقامتی آنان داستانهای عجیبی وارد شده<span class="footnote" rel="3" title="تفسیر المنار ج ۶ ص ۳۳۱">*</span> که عقل سلیم نمی‌تواند آنها را بپذیرد، و در آثار باستانی و بحث‌های طبیعی نیز چیزی که این روایات را تایید کند وجود ندارد، ناگزیر باید گفت که روایات مذکور ماخذی جز جعل و دسیسه ندارد. </p> <p><code class="aya" rel="5_23"/> <span class="aya" rel="5_23" data-words="1-8">قال رجلان من الذین یخافون أنعم الله علیهما...</span> <span class="phrase">از ظاهر سیاق و زمینه آیه بر می‌آید که مراد از <em>مخافة</em> ترس از خدای سبحان است، معلوم می‌شود در بین آن جمعیت دو نفر بوده‌اند که از خدا می‌ترسیده‌اند و از نافرمانی امر او و دستور پیغمبر او دلواپس بوده‌اند، و نیز از کلمه <em rel="fa_5_23_3-4" data-sentence="223:802">من الذین</em> استفاده می‌شود که خداترسان تنها آن دو نفر نبوده‌اند، بلکه جماعتی بوده‌اند که از میان آنان دو نفر بر خاسته و گفته‌اند ای مردم به شهر درآئید، همین که از در داخل شوید غالب خواهید بود، در سابق هم در چند مورد از این کتاب گذشت که کلمه نعمت هر جا که در قرآن کریم و در عرف آن اطلاق شود منظور از آن ولایت الهیه است، پس این دو نفری که خدا بر آنان انعام کرده بود دو تن از اولیاء اللَّه بوده‌اند و این خود فی نفسه قرینه است بر اینکه مراد از مخافت مخافة اللَّه سبحانه است، چون اولیای خدا از غیر خدا نمی‌ترسند هم چنان که خود خدای تعالی فرموده:       <code class="page" rel="5,474"/> <span class="aya" rel="10_62" data-words="1-11">ألا إن أولیاء الله لا خوف علیهم و لا هم یحزنون</span><span class="footnote" rel="1" title="آگاه باش که اولیای خدا نه خوفی دارند و نه اندوهناک می‌شوند سوره یونس آیه ۶۲&quot;">*</span>.</span> </p> <p>و <span class="phrase">نیز ممکن است که متعلق کلمه <em rel="fa_5_23_6-6" data-sentence="27:515">انعم</em>  (یعنی نعمتی که با آن انعام شده‌اند) یعنی کلمه خوف حذف شده باشد که در این صورت معنا چنین می‌شود دو تن از کسانی که خدای تعالی با ترس از خودش انعامشان کرده بود، گفتند... ، و اگر مفعول کلمه <em rel="fa_5_23_5-5" data-sentence="269:312">یخافون</em> را نیاورد و نفرمود: از چه می‌ترسند، بدین جهت بود که از جمله: <span class="aya" rel="5_23" data-words="6-8">أنعم الله علیهما</span> فهمیده می‌شد، چون معلوم بود که ترس آن دو تن از مردم جبار آن سرزمین نبوده و گر نه به بنی اسرائیل نمی‌گفتند: <span class="aya" rel="5_23" data-words="9-11">ادخلوا علیهم الباب</span>.</span> </p> <p><span class="phrase">بعضی از مفسرین گفته‌اند: ضمیر جمع در کلمه <em>یخافون-می‌ترسند</em> به بنی اسرائیل بر می‌گردد، و ضمیری که باید از جمله به موصول <em rel="fa_5_23_4-4" data-sentence="127:540">الذین</em> بر گردد حذف شده، و تقدیر کلام  و قال رجلان من الذین یخافهم بنو اسرائیل است، و معنای آیه چنین است: و دو نفر از کسانی که بنی اسرائیل از آنان می‌ترسیدند به یکدیگر گفتند: این جماعت که به اسلام در آمده‌اند و تسلیم فرمان موسی هستند مورد انعام خدا واقع شده‌اند و مفسرین نامبرده گفتار خود را با روایتی که به ابن جبیر منسوب است تایید نموده‌اند، چون به حسب آن روایت ابن جبیر کلمه <em rel="fa_5_23_5-5" data-sentence="554:154">یخافون</em> را به صیغه مجهول یعنی با ضمه یا خوانده، در نتیجه معنای‌ <span class="aya" rel="5_23" data-words="4-5">الذین یخافون</span> کسانی که مردم از آنها می‌ترسند.</span> خواهد بود، و در توجیه نظریه خود گفته‌اند: دو نفر از عمالقه یعنی اهل سرزمین مقدس قبلا به موسی ایمان آورده، و به بنی اسرائیل پیوسته بودند، آن دو نفر به بنی اسرائیل به عنوان راهنمایی و اینکه چگونه بر عمالقه مسلط شوند و چگونه سرزمین مقدس را موطن خود سازند گفتند: خدا بر ما منت نهاده که به دین اسلام در آمدیم، اینک به شما سفارش می‌کنیم که چنین و چنان کنید.<span class="footnote" rel="2" title="الکشاف ج ۱ ص ۶۲۰">*</span> و این تفسیر همانطور که گفتیم مستند به بعضی از اخبار است که در تفسیر این آیات وارد شده،<span class="footnote" rel="3" title="در المنثور ج ۲ ص ۲۷۱">*</span> و لیکن از آنجا که همه‌خبر واحد است و مضمونش هیچ شاهدی از قرآن و غیر قرآن ندارد نمی‌توان به آن اعتماد نمود. </p> <p> <span class="aya" rel="5_23" data-words="9-11">ادخلوا علیهم الباب</span> <span class="phrase">بعید نیست منظور از اینکه گفتند از در بر آنان درآئید این باشد که اول به اولین شهر عمالقه حمله کنید، که در مرز عمالقه و به منزله دروازه این سرزمین       <code class="page" rel="5,475"/> است، و بطوری که گفته‌اند: اولین شهر آن سرزمین اریحا بوده و استعمال کلمه <em rel="fa_5_23_11-11" data-sentence="262:63">باب</em> در شهر مرزی شایع است، ممکن هم هست مراد از باب دروازه شهر باشد.</span> </p> <p> <span class="aya" rel="5_23" data-words="12-15">فإذا دخلتموه فإنکم غالبون</span> این جمله وعده‌ای است که آن دو نفر به بنی اسرائیل داده و گفتند آن گاه که داخل شوید پیروز خواهید شد و بر دشمن ظفر خواهید یافت، و اگر دو نفر نامبرده اینطور قاطع وعده داده‌اند به خاطر ایمانی بوده که به موسی  (ع) داشتند، همین که از موسی شنیدند که خدا مقدر کرده سرزمین مقدس از آن بنی اسرائیل باشد یقین پیدا کردند که چنین خواهد شد، ممکن هم هست خود آن دو نفر که در سابق گفتیم از اولیای خدا بودند به نور ولایت این معنا را دریافته باشند، بزرگان از مفسرین شیعه و سنی نیز گفته‌اند که این دو مرد عبارت بودند از یوشع بن نون و کالب بن یوفنا، دو تن از دوازده نقیب بنی اسرائیل<span class="footnote" rel="1" title="در المنثور ج ۲ ص ۲۷۰ و التبیان ج ۳ ص ۴۸۵ و مجمع البیان ج ۳ و ۴ ص ۱۸۰">*</span>. </p> <p>دو تن نامبرده بعد از آن وعده بنی اسرائیل را دعوت کردند به توکل نمودن بر پروردگارشان، و گفتند: <span class="aya" rel="5_23" data-words="16-22">و علی الله فتوکلوا إن کنتم مؤمنین</span>، چون ایمان داشته‌اند به اینکه خدای تعالی کفایت و کفالت می‌کند هر کسی را که به وی توکل کند، و این جمله خود تشویقی است مایه دلگرمی بنی اسرائیل، تا بخود جرأت داده دعوت آن دو را بپذیرند. </p> <h3> <span class="title" rel="5_24 5_20 5_21 5_22 5_23 5_25 5_26">پاسخ جسارت آمیز بنی اسرائیل به موسی (ع) که به آنان دستور داده بود وارد ارض مقدس شوند</span> </h3> <p> <span class="aya" rel="5_24" data-words="1-10">قالوا یا موسی إنا لن ندخلها أبدا ما داموا فیها</span> اینکه در این آیه شریفه-البته به حکایت قرآن کریم-عبارت هرگز داخل آن نمی‌شویم را تکرار کرده‌اند برای این بوده که موسی (ع) را برای همیشه مایوس سازند، تا در نتیجه موسی دیگر نسبت به دعوتش اصرار نورزد، و دعوت خود را تکرار نکند. </p> <p>و در این گفتار بنی اسرائیل وجوهی از اهانت و عتاب و زورگویی نسبت به مقام موسی  (ع) و نسبت به تذکری که آن جناب در باره امر خدای تعالی داد، دیده می‌شود و این عبارت نظامی عجیب دارد: اولا: با اینکه علی القاعده باید روی سخن خود به آن دو نفر کنند که گفته بودند: ای مردم دعوت موسی (ع) را بپذیرید و داخل در این سرزمین بشوید ، بنی اسرائیل چنین نکردند بلکه خطاب را متوجه موسی ساختند سپس در این نوبت به اختصار برگزار نموده طول و تفصیل سابق را ندادند و این قسم سخن گفتن را ایجاز بعد از اطناب می‌گویند، یعنی مختصر گویی بعد از تفصیل گویی و از نظر ادبیات جای ایجاز بعد از اطناب مقام تخاصم و بگو مگو   <code class="page" rel="5,476"/> کردن است، و به این منظور بعد از تفصیل به اجمال گویی پرداخته می‌شود که به طرف بفهماند دیگر حوصله گفتگوی با تو را ندارم، و از شنیدن سخنان تو خسته شدم. </p> <p>ثانیا: سخن بی ادبانه و عصیانگرانه خود را دوباره تکرار و تاکید کردند که ما هرگز داخل این سرزمین نخواهیم شد، و ثالثا: جهالتشان آن قدر جرأت و جسارتشان داد که از بی ادبی‌های قبلی خود نتیجه‌ای گرفتند که از سخنان سابقشان زشت‌تر بود، و آن این بود که: تو و پروردگارت بروید با مردم این سرزمین قتال کنید ما همین جا نشسته‌ایم . </p> <p>و این گفتارشان به روشن‌ترین وجهی دلالت دارد بر اینکه در باره خدای تعالی همان اعتقاد باطلی را داشته‌اند که بت‌پرستان دارند، و آن این است که پنداشته‌اند خدای تعالی هم موجودی شبیه به یک انسان است، و واقعا هم یهود چنین اعتقادی داشته‌اند، برای اینکه همین یهود بود که بنا به حکایت قرآن کریم بعد از عبور از دریا و رسیدن به قومی که بت می‌پرستیدند به موسی گفتند: تو نیز برای ما خدایانی چند درست کن، همانطور که اینها خدایان زیاد دارند، موسی در پاسخشان فرمود: به راستی که شما مردمی نادان هستید<span class="footnote" rel="1" title="سوره اعراف، آیه ۱۳۸&quot;">*</span> و این اعتقاد به جسمانی بودن خدا و شباهتش به انسانها همواره در یهود بوده و امروز نیز بر همان اعتقاد هستند، به دلیل کتابهایی‌که در بین آنان دائر و رائج است. </p> <p><code class="aya" rel="5_25"/> <span class="aya" rel="5_25" data-words="1-15">قال رب إنی لا أملک إلا نفسی و أخی فافرق بیننا و بین القوم الفاسقین</span> زمینه گفتار دلالت دارد بر اینکه جمله: <span class="aya" rel="5_25" data-words="3-9">إنی لا أملک إلا نفسی و أخی</span> کنایه از ناتوانی است، ناتوانی از وادار کردن مردم بر قبول دعوتی که برایشان آورده، خلاصه کلام اینکه نمی‌خواسته بگوید: من تنها مالک نفس خودم و برادرم هستم زیرا هیچکس مستقلا مالک نفس خود نیست، بلکه خواسته است بگوید من تنها می‌توانم خود را به امضای دعوتم وادار ساخته، و برادرم هارون را نیز وادار کنم چون او نیز پیغمبری مرسل بود، و جانشین موسی در حیات او بود، او هرگز از امر خدای تعالی سر پیچی نمی‌کند، پس یا همانطور که گفتیم مراد جمله مورد بحث کنایه از نداشتن قدرت بر غیر خود و برادرش است و یا مراد این است که من جز بر خودم قدرت ندارم، و برادرم نیز جز بر خودش قدرت ندارد. </p> <p>و منظور از گفتار مورد بحث این نبوده که قدرت را بطور مطلق از خود نفی کند، چون ما می‌دانیم که موسی (ع) این مقدار قدرت داشته که بعضی از مردم را وادار به اجابت   <code class="page" rel="5,477"/> مسئول خود بسازد، مثلا عده‌ای به وی ایمان بیاورند، و یا خواسته دیگر او را انجام دهند پس منظور این نبوده که بفرماید: من اصلا نسبت به غیر خودم و برادرم هیچگونه قدرتی ندارم، زیرا این معنا منافات دارد با اینکه می‌دانیم عده‌ای و از آن جمله آن دو مرد به وی ایمان آورده بودند، و دعوتش را پذیرفته بودند و نیز منافات دارد با اینکه خانواده‌اش به وی ایمان آورده باشند، با اینکه از ظاهر امر بر می‌آید که خانواده او و خانواده برادرش هرگز از انجام دستورات او و پذیرفتن دعوتش سر پیچی نداشته‌اند. </p> <p>و اگر بطور مطلق عرضه داشته که پروردگارا من بر بیش از خودم و برادرم قدرت ندارم مقام مناجات، اقتضای اینطور سخن گفتن را داشته، چون موسی (ع) بنی اسرائیل را به دینی فطری و همه کس فهم، خوانده و در ابلاغ رسالت خود هیچگونه کوتاهی نکرده ولی مجتمع بنی اسرائیل دعوتش را رد کرده، آن هم به بدترین و بی ادبانه‌ترین وجه، خوب در چنین مقامی اقتضا داشته که بگوید پروردگارا من رسالت تو را ابلاغ کردم، و عذر را از گردنم افکندم، و در اقامه امر تو صاحب اختیار و مالک غیر خودم نیستم، برادرم نیز مثل من و ما هر دو آن مقدار تکلیف را که متوجه ما بود انجام دادیم، ولی قوم با شدیدترین وجه انکار و امتناع در برابر ما جبهه‌گیری کردند، و ما الان در حالی هستیم که به کلی از بنی اسرائیل مایوسیم، و خلاصه راه قطع شده، تو خودت به ربوبیت گره از اینکار بگشا، و راه را برای رسیدن آنان به وعده‌ای که به ایشان داده‌ای هموار ساز، وعده اتمام نعمت، و به ارث دادن زمین، و جانشین کردن آنان در زمین، و بین ما و قوم فاسق ما حکمی قاطع بفرما. </p> <p>آری بنی اسرائیل در خصوص دستور مورد بحث یعنی داخل شدن در سرزمین مقدس عصیانی ورزیدند که شباهت به سایر عصیانهای آنان یعنی نافرمانی در مساله دیدن خدا، و پرستش گوساله و داخل شدن باب و گفتن حطه و موارد دیگر نداشت، زیرا در خصوص این مورد خیلی صریح و بدون هیچ ملایمت و رو در بایستی گفتند و دو بار هم گفتند که ما به هیچ وجه داخل این سرزمین نمی‌شویم، و این برخورد خشن موسی (ع) را بیچاره کرد، چون نمی‌توانست بنی اسرائیل را به حال خودشان واگذارد و از دستوری که داده بود چشم‌پوشی نماید، برای اینکه اگر چنین می‌کرد دعوتش از اصل باطل می‌شد، و دیگر از این به بعد هم نمی‌توانست امر و نهیی به آنان بکند، و ارکان آن وحدتی که تا امروز در بین آنان ایجاد کرده بود به کلی متلاشی می‌شد. </p> <h3> <span class="title" rel="5_25 5_26 5_20 5_21 5_22 5_23 5_24">نکاتی که در مناجات موسی (ع) با خدا بعد از عصیان بنی اسرائیل وجود دارد</span> </h3> <p> با این بیان چند نکته روشن می‌شود: اول اینکه مقتضای چنین حالی این بوده که موسی (ع) در شکایت به درگاه پروردگارش فقط متعرض حال خود و برادرش بشود، <code class="page" rel="5,478"/> چون آن دو بزرگوار مبلغ از طرف خدای تعالی بودند، مسئولیت تنها به عهده آنان بود، و سایر مؤمنین حتی آنهایی هم که تمرد نکردند در این جریان دخالتی نداشتند، چون در مساله تبلیغ و دعوت مسئول نبودند، و مقام اقتضا می‌کرد تنها متعرض‌حال مبلغ حکم بشود، نه عامل و کسی که به آن حکم اخذ نموده و آن را اجابت کرده است، و موسی (ع) همین اقتضا را رعایت نموده تنها متعرض حال خود و برادرش شد. </p> <p>دوم اینکه مقام اقتضا می‌کرده که موسی چنین رجوعی به پروردگار خود بکند و از وضعی که در کار تبلیغ و رسالتش دچار آن شده شکایت بنماید، چون شکوه در حقیقت یاری طلبیدن در اجرای امر الهی است، و پای منافع شخصی در بین نیست. </p> <p><span class="phrase">سوم اینکه کلمه <em rel="fa_5_25_8-9" data-sentence="15:478">و اخی</em> عطف است بر یا در کلمه <em rel="fa_5_25_3-3" data-sentence="93:443">انی</em> ، و معنای عبارت این است که برادر من نیز مثل من است او نیز اختیار جز خودش را ندارد، گو اینکه اگر عطف بر کلمه <em rel="fa_5_25_7-7" data-sentence="255:321">نفسی</em> هم بگیریم معنایش به همان بیانی که گذشت صحیح است، و لیکن به خلاف آن چیزی است که سیاق اقتضای آن را دارد، برای اینکه موسی و هارون همانطور که هر یک مالک اطاعت و امتثال خود بودند موسی مالک اطاعت و امتثال برادرش بود، برای اینکه هارون خلیفه آن جناب در حال حیات او بود و این دو بزرگوار مالک اطاعت و امتثال مؤمنین خالص نیز بودند.</span> </p> <p>چهارم اینکه جمله: <span class="aya" rel="5_25" data-words="10-15">فافرق بیننا و بین القوم الفاسقین</span> نفرین آن جناب بر بنی اسرائیل نبوده و نخواسته است که خدای تعالی بین آن جناب و بنی اسرائیل حکم فصل کند که مستلزم نزول عذاب بر آنان و یا مستلزم آن است که بین موسی و هارون و بین بنی اسرائیل جدایی بیفتد، و به دستور آن دو بزرگوار از میان بنی اسرائیل بیرون روند، و یا مرگ بین آن دو و ایشان جدایی بیندازد، برای اینکه موسی داشت ایشان را دعوت می‌کرد به قبول سرنوشتی که خدا به نفع آنان مقدر کرده بود-یعنی تمام کردن نعمت بر آنان-موسی همان کسی بود که باید به دست او این سر نوشت خوب برای بنی اسرائیل صورت گیرد و به دست او نجات یابند و در زمین جانشین دیگران شوند، هم چنان که خدای تعالی در همین باره فرموده: <span class="aya" rel="28_5" data-words="1-15">و نرید أن نمن علی الذین استضعفوا فی الأرض و نجعلهم أئمة و نجعلهم الوارثین</span><span class="footnote" rel="1" title="سوره قصص، آیه ۵&quot;">*</span> که ترجمه‌اش قبلا گذشت و بنی اسرائیل هم این معنا را از آن جناب می‌دانستند، به شهادت اینکه بنا به حکایت قرآن کریم گفته بودند: <span class="aya" rel="7_129" data-words="2-11">أوذینا من قبل أن تأتینا و من بعد ما جئتنا</span><span class="footnote" rel="2" title="ما قبل از آمدن تو شکنجه دیدیم، بعد از آمدنت نیز در شکنجه هستیم سوره اعراف، آیه ۱۲۹&quot;">*</span>، که از آن پیدا است     <code class="page" rel="5,479"/> انتظار نجات بوسیله آن جناب را می‌کشیدند. </p> <p>شاهد دیگر این معنا آیه شریفه زیر است که می‌فرماید: <span class="aya" rel="5_26" data-words="10-14">فلا تأس علی القوم الفاسقین</span>، که از آن بر می‌آید موسی از اینکه مبادا عذاب الهی بر آنان نازل شود غمگین بوده، و مردم هم همین انتظار را از او داشته‌اند، که به خاطر نازل شدن عذاب تیه به حال آنان غمناک شود. </p> <p><code class="aya" rel="5_26"/> <span class="aya" rel="5_26" data-words="1-14">قال فإنها محرمة علیهم أربعین سنة یتیهون فی الأرض فلا تأس علی القوم الفاسقین</span> <span class="phrase">ضمیر در کلمه <em rel="fa_5_26_2-2" data-sentence="13:559">فانها</em> به ارض مقدس بر می‌گردد، و مراد از این جمله که فرمود: آن سرزمین محرم شده، حرمت شرعی نیست، بلکه منظور حرمت تکوینی است، یعنی خدای تعالی  (به خاطر سر پیچی بی ادبانه و بی‌شرمانه که کردید) چنین مقدر فرموده که تا چهل سال نتوانید داخل آن سرزمین شوید و گرفتار سرگردانی گردید، و الف و لامی که در کلمه <em>الارض</em> است الف و لام عهد است، و معنای <em>همان سرزمین</em> را می‌دهد، و جمله: <em rel="fa_5_26_10-11" data-sentence="446:165">فلا تاس</em> نهی از أسی است که به معنای اندوه است، و خدای تعالی در این آیه نظریه و کلام موسی را که آن مردم را فاسق خوانده بود امضا و تصدیق نموده و خود او نیز آنان را فاسق خواند.</span> </p> <p>و معنای آیه این است که سرزمین مقدس بر آنان حرام شد، یعنی داخل شدنشان به آن سرزمین حرام تکوینی شد، به این معنا که: ما چنین مقدر نمودیم که تا چهل سال موفق به داخل شدن در آن نشوند و از صبح تا شام به طرف آن سرزمین راهپیمایی بکنند ولی مانند اسب عصاری در آخر روز ببینند که در همان نقطه‌ای هستند که صبح از آنجا براه افتاده بودند، نه قدمی به سوی آن سرزمین نزدیک شده باشند و نه لحظه‌ای و روزی به شهر دیگری از شهرهای روی زمین برسند و خستگی در آورند، و نه زندگی صحرانشینی داشته باشند تا چون قبائل بدوی و صحرانشین زندگی کنند، پس ای موسی دل تو به حال این مردمی که به قول خودت فاسقند نسوزد و غمشان را مخور که مبتلا به این عذاب یعنی عذاب سرگردانی شده‌اند برای اینکه اینها فاسقند، و نباید در باره مردم فاسق وقتی که وبال فسق خود را می‌چشند محزون شد. </p> <h3>بحث روایتی‌ <span class="title" rel="5_21 5_25 5_20 5_22 5_23 5_24 5_26"> (روایاتی در باره ملوک بودن بنی اسرائیل و عصیان آنها از امر به دخول در ارض مقدسه و تیه ایشان) </span> </h3> <p> <span class="phrase">در در المنثور است که ابن ابی حاتم از ابی سعید خدری از رسول خدا  (ص) روایت کرده که فرمود: بنی اسرائیل را رسم چنین بود که وقتی فردی از آنان<code class="page" rel="5,480"/> دارای خادم و مرکب سواری و دارای همسر می‌شد او را ملک می‌نامیدند.<span class="footnote" rel="1" title="در المنثور ج ۲ ص ۲۷۰-۲۶۹">*</span> و در همان کتاب آمده که ابو داود در روایات مرسل خود-که یک جا جمع نموده و نامش را مراسیل نهاده-از زید بن اسلم روایت کرده که در تفسیر <span class="aya" rel="5_20" data-words="16-18">و جعلکم ملوکا</span> گفته است: رسول خدا (ص) فرموده: منظور از این <em rel="fa_5_25_5-5" data-sentence="557:1122">ملک</em> ، همسر، مسکن و خادم است.<span class="footnote" rel="2" title="در المنثور ج ۲ ص ۲۷۰">*</span> مؤلف: الدر المنثور به جز این دو روایت روایاتی دیگر در این معنا نقل کرده<span class="footnote" rel="3" title="در المنثور ج ۲ ص ۲۷۰">*</span> ولی چیزی که هست آیه شریفه با در نظر گرفتن سیاق آن با اینگونه تفسیر سازش ندارد، برای اینکه هر چند ممکن است بنی اسرائیل چنین رسمی و اصطلاحی داشته باشند، اما چیزی که هست این معنا بدیهی است که همه افراد بنی اسرائیل که عده کثیری از آنان خدمت کار بودند چنین وضعی نداشتند، یعنی همه آنها دارای خانه و زن و خادم نبودند و کسانی که چنین وضعی داشتند بعضی از بنی اسرائیل بودند نه همه آنان، در حالی که آیه شریفه بطور کلی بنی اسرائیل را ملوک خوانده، از سوی دیگر اگر معنای ملوک این باشد اختصاصی به بنی اسرائیل ندارد، همه امتها و اقوام چنین بوده و چنین هستند که بعضی از آنها دارای خانه و زن و خادمند، داشتن زن و خانه و خادم یک عادت جاریه در میان همه امتها است، هیچ امتی در دنیا وجود نداشته و ندارد که در آن چنین افرادی نباشد، پس مساله، اختصاص به بنی اسرائیل ندارد، تا خدای تعالی بر سر آنان منت بگذارد که خدا شما را دارای خانه و زن و فرزند و خادم کرده، ولی در اینکه آیه در مقام منت نهادن است هیچ حرفی نیست.</span> </p> <p>و شاید همین اشکال باعث شده که بعضی از صاحبان این نظریه متوجه آن شده و در توجیه بعضی از روایات نظیر روایتی که از قتاده نقل شده بگویند: البته همه امتها زن و خانه و خادم دارند ولی بنی اسرائیل اولین قومی بودند که خدمتکار گرفتند اما تاریخ این سخن را تایید نمی‌کند. </p> <p>و در کتاب امالی شیخ مفید (رحمة اللَّه علیه) روایتی با ذکر سند از ابی حمزه از امام باقر (ع) آمده که فرموده: بعد از آنکه موسی بنی اسرائیل را تا نزدیکی‌های سرزمین مقدس آورد، به ایشان دستور داد که به این سرزمین درآئید: <span class="aya" rel="5_21" data-words="3-16">ادخلوا الأرض المقدسة التی کتب الله لکم، و لا ترتدوا علی أدبارکم فتنقلبوا خاسرین</span>، و با اینکه خدای تعالی برای     <code class="page" rel="5,481"/> آنان مقدر کرده بود که صاحب آنجا شوند، لیکن در پاسخ موسی گفتند: <span class="aya" rel="5_22-25" data-words="4-74">إن فیها قوما جبارین و إنا لن ندخلها حتی یخرجوا منها فإن یخرجوا منها فإنا داخلون، قال رجلان من الذین یخافون أنعم الله علیهما ادخلوا علیهم الباب فإذا دخلتموه فإنکم غالبون و علی الله فتوکلواإن کنتم مؤمنین، قالوا یا موسی إنا لن ندخلها أبدا ما داموا فیها فاذهب أنت و ربک فقاتلا إنا هاهنا قاعدون، قال رب إنی لا أملک إلا نفسی و أخی فافرق بیننا و بین القوم الفاسقین</span>، و بعد از آنکه آب پاکی روی دست پیغمبرشان ریختند، خدای تعالی همان سرنوشت را تغییر داده و مقدر کرد که دیگر به آن سرزمین در نیایند، در نتیجه در مسافت چهار فرسخ مدت چهل سال سرگردان شدند، <span class="aya" rel="5_26" data-words="10-14">فلا تأس علی القوم الفاسقین</span> و به موسی وحی شد که به حال مشتی مردم فاسق غمگین مباش. امام صادق (ع) فرموده: در آن مدت همه روزه عصر، منادی‌شان ندا در می‌داد که کوچ کوچ مرکب‌ها را بار می‌کردند، و با حدی-آوازی که برای شتران می‌خوانند تا به سرعت بروند-و با زجر و شلاق می‌راندند و شبانه راه طی می‌کردند تا هنگام سحر و خدای عز و جل به زمین فرمان می‌داد تا آنان را دور بچرخاند، همین که صبح می‌شد می‌دیدند درست در همان نقطه دیروز هستند، با خود می‌گفتند حتما راه را عوضی رفته‌ایم، دوباره نزدیک غروب بار می‌کردند، و این وضع چهل سال ادامه یافت و در این مدت (به خاطر اینکه نه کشتی داشتند و نه زرعی و نه تجارتی) غذایشان من و سلوی بود، در این مدت تمامی آنان مردند جز دو نفر 1-یوشع بن نون 2-کالب بن یوفنا، و فرزندان آن جمعیت که در بیابانی به طول چهار فرسخ سرگردان بودند به محض اینکه می‌خواستند کوچ کنند لباسهایشان مانند تخته در بدنشان خشک می‌شد، و همچنین پا افزار و کفششان. </p> <p>امام سپس اضافه فرموده که این قوم با خود سنگی داشتند که وقتی پیاده می‌شدند موسی (ع) عصای خود را به آن سنگ می‌کوبید، و دوازده چشمه از آن روان می‌شد، تا هر سبطی از یکی از آن دوازده نهر آب بنوشند، و چون می‌خواستند کوچ کنند آبها دوباره به درون سنگ بر می‌گشت، و سنگ را بر گرده مرکبی سوار می‌کردند<span class="footnote" rel="1" title="الاختصاص، ص ۲۶۶">*</span> (تا آخر روایت). </p> <p>مؤلف: روایت پیرامون این معانی و قریب به آن بسیار زیاد است، هم از طرق شیعه و هم از طرق اهل سنت، و این که در روایت بالا-با اینکه از امام ابی جعفر باقر (ع) بود- ناگهان راوی گفت: امام صادق (ع) فرموده: در حقیقت روایت دیگری بوده که شیخ   <code class="page" rel="5,482"/> مفید نقل کرده و این روایات هر چند که مشتمل بر معنای تیه و سایر جزئیاتی است که در کلام مجید خدای تعالی نیامده، و هر چند که در کلام خدای تعالی چیزی که این روایات را تایید کند دیده نمی‌شود ولی با این حال چیزی هم که مخالف قرآن باشد ندارد، و امر بنی اسرائیل در زمان موسی (ع) به راستی عجیب است، زیرا سراپای زندگی این قوم خارق العاده بوده، با این حال چه مانعی دارد که تیه آنان به این نحوی باشد که در روایات مذکور آمده؟. </p> <p>و در تفسیر عیاشی از مسعدة بن صدقه از امام صادق (ع) روایت آمده که شخصی از آن جناب از آیه: <span class="aya" rel="5_21" data-words="3-9">ادخلوا الأرض المقدسة التی کتب الله لکم</span> سؤال کرد و آن جناب در پاسخش فرمود: بله خدای تعالی در آغاز برای آنان مقدر کرده بود که در سرزمین مقدس ماوایی داشته باشند و لیکن این تقدیر خود را محو نموده و برای فرزندان ایشان نوشت و فرزندانشان بعد از انقراض پدران داخل آنجا شدند، و خدای تعالی هر چه را بخواهد محو می‌کند و هر چه را بخواهد اثبات می‌نماید، و نزد او است ام الکتاب‌ <span class="aya" rel="13_39" data-words="1-10">یمحوا الله ما یشاء و یثبت و عنده أم الکتاب</span><span class="footnote" rel="1" title="تفسیر عیاشی ج ۱ ص ۳۰۴ حدیث ۷۲">*</span>. </p> <p>مؤلف: عیاشی نیز این معنا را از اسماعیل جعفی از آن جناب<span class="footnote" rel="2" title="تفسیر عیاشی ج ۱ ص ۳۰۴ ح ۷۱ و ۶۹">*</span>، و همچنین از زراره و حمران و محمد بن مسلم از امام باقر (ع) نقل کرده،<span class="footnote" rel="3" title="تفسیر عیاشی ج ۱ ص ۳۰۴ ح ۷۱ و ۶۹">*</span> و امام (ع) در این حدیث خواسته است کتابت را نسبت به خصوص حاضرین در زمان موسی مقایسه کند و بفرماید که خطاب موسی با مخاطبینش چه نسبتی داشته و با فرزندان آنان چه نسبتی داشته، و از این مقایسه مساله محو و اثبات و یا بداء را در خصوص پدران نتیجه گرفته و بنا بر این منافاتی بین این حدیث با آنچه از ظاهر سیاق بر می‌آید نیست، از ظاهر سیاق بر می‌آید که مساله داخل شدن در سرزمین مقدس تقدیری الهی بوده برای کل بنی اسرائیل-چه پدران و چه فرزندان-چیزی که هست پدران به خاطر نافرمانی چهل سال محروم شدند، و پسران از این تقدیر الهی برخوردار گشتند، چون خطاب در آیه شریفه به حسب معنابه جامعه اسرائیلی است که بطور مساوی هم شامل پدران می‌شود که برایشان مقدر شده بود، و هم شامل پسران که بالآخره آنها برخوردار شدند، چون همگی یک امت هستند و تقدیری الهی بطور سر بسته و اجمال برای این امت مقدر شده بوده، یک نسل از این امت به خاطر نافرمانی چند صباحی از آن محروم شدند و نسل دیگر از آن منتفع گشتند پس در واقع بدایی و محو و اثباتی رخ نداده، هر چند که نسبت به خصوص اشخاص     <code class="page" rel="5,483"/> موجود در زمان خطاب بداء به نظر می‌رسد. </p> <p>و در کافی به سند خود از عبد الرحمن بن یزید از امام صادق (ع) روایت کرده که فرموده: رسول خدا (ص) فرمودند داود پیغمبر روز شنبه ناگهان از دنیا رفت و مرغانی بر بالای جنازه‌اش سایه افکندند، و موسی کلیم اللَّه در تیه از دنیا رفت، و فریاد کننده‌ای از آسمان فریاد بر آورد که موسی مرد، و آن کدام کس است که نمیرد.<span class="footnote" rel="1" title="فروع کافی ج ۶ ص ۱۱۲-۱۱۱ ح ۴">*</span>   <code class="page" rel="5,484"/> </p>
