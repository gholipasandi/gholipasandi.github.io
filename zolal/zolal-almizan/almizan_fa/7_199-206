<h3 class="ayas">سوره الأعراف آیه‌های ۱۹۹ تا ۲۰۶</h3><code class="section" rel="7_199-206"/><h3>ترجمه آیات</h3> <p> <span class="trans" rel="7_199">ندیده‌انگاری پیشه کن و به نیکی وادار کن و از مردم نادان روی بگردان.  «۱۹۹» </span><span class="trans" rel="7_200">و چون از شیطان وسواسی به تو رسید به خدا پناه جوی که وی شنوا و دانا است.  «۲۰۰» </span><span class="trans" rel="7_201">کسانی که پرهیزکاری پیشه کردند چون با پندار شیطانی برخورد کنند (خدا را) یاد کنند و در دم به بصیرت آیند.  «۲۰۱» </span><span class="trans" rel="7_202">و هم زادگان کفار به گمراهیشان می‌کشند و کوتاهی نمی‌کنند.  «۲۰۲» </span><span class="trans" rel="7_203">و اگر (مدتی) آیه‌ای برای آنها نیاوری گویند چرا از این سو و آن سو آیه‌ای فراهم نیاورده‌ای بگو من فقط آنچه را به من وحی می‌شود پیروی می‌کنم این بصیرت‌هایی از پروردگار شما است و برای گروهی که<code class="page" rel="8,496"/> ایمان دارند هدایت و رحمت است.  «۲۰۳» </span><span class="trans" rel="7_204">و چون قرآن خوانده شود بدان گوش دارید و خاموش مانید شاید رحمتتان کند.  «۲۰۴» </span><span class="trans" rel="7_205">پروردگار خویش را به زاری و بیم در ضمیر خود و به آواز غیر بلند بامداد و پسینها یاد کن و از غفلت‌زدگان مباش.  «۲۰۵» </span><span class="trans" rel="7_206">زیرا کسانی که نزد پروردگار تواند از بندگی وی سرپیچی نکنند و تسبیح او گویند و سجده وی کنند «۲۰۶» </span></p>               <h3>بیان آیات</h3> <p> این آیات آخر سوره است، و در آنها مجددا غرضی را که سوره بخاطر ایفاء آن نازل شده ذکر نموده یعنی به پیغمبرش دستور می‌دهد به اینکه سیره حسنه و رفتار ملایمی را اتخاذ کند که دلها را متوجه آن سازد تا نفوس بدان بگرایند، و نیز تذکر، و در آخر ذکر را هم توصیه می‌کند. </p> <h3> <span class="title" rel="7_199">معنای عفو در: <span class="aya" rel="7_199" data-words="1-5">خذ العفو و أمر بالعرف</span> </span> </h3> <p> <span class="aya" rel="7_199" data-words="1-9">خذ العفو و أمر بالعرف و أعرض عن الجاهلین</span>  <em>اخذ به چیزی</em> ، به معنای ملازمت و ترک نکردن آن چیز است پس معنای اینکه فرمود: <em>بگیر عفو را</em> این است که همواره بدیهای اشخاصی که به تو بدی می‌کنند بپوشان و از حق انتقام که عقل اجتماعی برای بعضی بر بعضی دیگر تجویز می‌کند صرف نظر نما و هیچ وقت این رویه را ترک مکن، البته این چشم‌پوشی نسبت به بدیهای دیگران و تضییع حق شخص است، و اما مواردی که حق دیگران با اسائه به ایشان ضایع می‌شود عقل در آنجا عفو و اغماض را تجویز نمی‌کند، برای اینکه عفو در اینگونه موارد وادار کردن مردم به گناه است، و مستلزم این است که حق مردم بنحو اشد تضییع گردد و نوامیس حافظ اجتماع لغو و بی‌اثر شود، و تمامی آیات ناهیه از ظلم و افساد و کمک به ستمکاران و میل و خضوع در برابر ایشان و بلکه تمامی آیاتی که متضمن اصول شرایع و قوانین است از چنین اغماضی جلوگیری می‌کند، و این خود روشن است. </p> <p>پس منظور از اینکه فرمود: <span class="aya" rel="7_199" data-words="1-2">خذ العفو</span> اغماض و ندیده گرفتن بدیهایی است که مربوط به شخص آن جناب بوده، و سیره آن حضرت هم همین بود که در تمامی طول زندگیش از احدی برای خود انتقام نگرفت، کما اینکه در بعضی از روایات راجع به ادب آن جناب گذشت. </p> <p>این مطلب بنا به تفسیری است که دیگران در باره کلمه عفو کرده و آن را طوری معنا کرده‌اند که مساوی با مغفرت است، و لیکن در بعضی از روایاتی که بعدا خواهد آمد از امام صادق (ع) نقل شده که فرمود: منظور از عفو وسط است و این تفسیر با مضمون آیه<code class="page" rel="8,497"/> شریفه مناسبتر و از نظر معنا جامع‌تر است، و علاوه بر این، اگر تفسیر اول مستلزم این است که در جمله‌ <span class="aya" rel="7_199" data-words="6-9">و أعرض عن الجاهلین</span> شائبه تکرار باشد بنا بر تفسیر دوم این شائبه هم در کار نمی‌آید (چون جمله‌ <span class="aya" rel="7_199" data-words="1-2">خذ العفو</span> به یک معنا و جمله‌ <span class="aya" rel="7_199" data-words="6-9">و أعرض عن الجاهلین</span> به معنای دیگری خواهد بود). </p> <h3> <span class="title" rel="7_199"><span class="phrase">معنای <em rel="fa_7_199_5-5" data-sentence="6:38">عرف</em> و <em rel="fa_7_199_5-5" data-sentence="61:21">معروف</em> و <em>نزغ شیطان</em></span> </span> </h3> <p> <span class="phrase">کلمه <em rel="fa_7_199_5-5" data-sentence="5:675">عرف</em> به معنای آن سنن و سیره‌های جمیل جاری در جامعه است که عقلای جامعه آنها را می‌شناسند، به خلاف آن اعمال نادر و غیر مرسومی که عقل اجتماعی انکارش می‌کند (که اینگونه اعمال عرف <em rel="fa_7_199_5-5" data-sentence="229:490">معروف</em> نبوده بلکه منکر است) و معلوم است که امر به متابعت عرف، لازمه‌اش این است که خود امر کننده عامل به آن چیزی که دیگران را امر به آن می‌کند بوده باشد، و یکی از موارد عمل همین است که تماسش با مردم و مردم را امر کردن طوری باشد که منکر شمرده نشود، بلکه بنحو معروف و پسندیده مردم را امر کند، پس مقتضای اینکه فرمود: <span class="aya" rel="7_199" data-words="3-5">و أمر بالعرف</span> این است که اولا به تمامی معروفها و نیکی‌ها امر بکند و در ثانی خود امر کردن هم بنحو معروف باشد نه بنحو منکر و ناپسند.</span> </p> <p>جمله‌ <span class="aya" rel="7_199" data-words="6-9">و أعرض عن الجاهلین</span> دستور دیگری است در مراعات مدارای با مردم، و این دستور بهترین و نزدیکترین راه است برای خنثی کردن نتایج جهل مردم و تقلیل فساد اعمالشان برای اینکه بکار نبستن این دستور و تلافی کردن جهل مردم، بیشتر مردم را به جهل و ادامه کجی و گمراهی وا می‌دارد. </p> <p><code class="aya" rel="7_200"/> <span class="aya" rel="7_200" data-words="1-11">و إما ینزغنک من الشیطان نزغ فاستعذ بالله إنه سمیع علیم</span> <span class="phrase">راغب در مفردات می‌گوید: <em rel="fa_7_200_6-6" data-sentence="24:325">نزغ</em> وارد شدن و مداخله در امری برای خرابکاری و فاسد کردن آن است، و در آیه‌ <span class="aya" rel="12_100" data-words="36-44">من بعد أن نزغ الشیطان بینی و بین إخوتی</span> بعد از آنکه شیطان میان من و برادرانم را بهم زد به این معنا است<span class="footnote" rel="1" title="مفردات راغب ص ۴۸۸ ماده &lt;em&gt;نزغ&lt;/em&gt;">*</span>.</span> </p> <p>و بعضی دیگر گفته‌اند: به معنای تکان دادن و از جای کندن و وادار کردن است، و غالبا در حال غضب بکار می‌رود، بعضی دیگر گفته‌اند: <em>نزغ شیطان</em> به معنای کمترین وسوسه او است، و لیکن همه این معانی نزدیک به همند، البته نسبت به آیه مورد بحث معنای دوم نزدیکتر است، چون با آیه قبلی هم که دستور می‌داد تا از جاهلان اعراض کند مناسبت دارد، زیرا تماس گرفتن جاهلان با آدمی و مشاهده جهالت ایشان خودش یک نوع مداخله‌ای است از شیطان برای عصبانی کردن و آتش بجان کردن آدمی، آری، برخورد زیاد با جاهل،   <code class="page" rel="8,498"/> آدمی را بسوی جهالت و مثل او شدن سوق می‌دهد. </p> <p>پس برگشت معنای آیه به این می‌شود که: اگر شیطان خواست مداخله نماید و با رفتار جاهلانه ایشان، تو را به غضب و انتقام وادار کند تو به خدا پناه بر، که او شنوا و دانا است، با اینکه خطاب در آیه به رسول خدا (ص) است و لیکن مقصود، امت آن جناب است چون خود آن حضرت معصوم است. </p> <h3> <span class="title" rel="7_201 7_205 7_199 7_200 7_202 7_203 7_204 7_206">پناه بردن به خدا از شر شیطان</span> </h3> <p> <span class="aya" rel="7_201" data-words="1-12">إن الذین اتقوا إذا مسهم طائف من الشیطان تذکروا فإذا هم مبصرون</span> یک نحوه تعلیلی است برای امری که در آیه قبلی بود، و <em>طائف از شیطان</em> آن شیطانی است که پیرامون قلب آدمی طواف می‌کند تا رخنه‌ای پیدا کرده وسوسه خود را وارد قلب کند یا آن وسوسه‌ای است که در حول قلب می‌چرخد تا راهی به قلب باز کرده وارد شود. </p> <p><span class="phrase">کلمه <em>من</em> بنا بر اول (خود شیطان) بیانیه و بنا بر دوم (وسوسه شیطان) نشویه است، و لیکن در عین حال برگشت هر دو معنا به یک چیز است، و کلمه <em rel="fa_7_205_2-2" data-sentence="142:89">تذکر</em> به معنای تفکر آدمی است در امور برای پیدا کردن نتیجه‌ای که قبلا مجهول و یا مورد غفلت بود.</span> </p> <p>و این آیه همانطوری که گفته شد امر به استعاذه در آیه قبلی را تعلیل می‌کند، و معنایش این است که در موقع مداخله شیطان به خدا پناه ببر، زیرا این روش، روش پرهیزکاران است. </p> <p>آری پرهیزکاران وقتی شیطان طائف نزدیکشان می‌شود به یاد این می‌افتند که پروردگارشان خداوند است که مالک و مربی ایشان است، و همه امور ایشان بدست او است پس چه بهتر که به خود او مراجعه نموده و به او پناه ببریم، خداوند هم شر آن شیطان را از ایشان دفع نموده و پرده غفلت را از ایشان بر طرف می‌سازد، ناگهان بینا می‌شوند. </p> <p>پس آیه شریفه همانطور که ملاحظه کردید همان مضمونی را افاده می‌کند که آیه‌ <span class="aya" rel="16_99" data-words="1-11">إنه لیس له سلطان علی الذین آمنوا و علی ربهم یتوکلون</span><span class="footnote" rel="1" title="به درستی برای شیطان بر کسانی که ایمان آورده و بر پروردگار خود توکل کرده‌اند سلطنتی نیست سوره نحل آیه ۹۹">*</span> در صدد افاده آن است. </p> <p>و نیز معلوم شد که پناه بردن به خدا خود یک نوع تذکر است، چون اساسش بر این است که خدای سبحان که پروردگار آدمی است یگانه رکن و پناهگاهی است که می‌تواند این دشمن مهاجم را دفع کند، علاوه بر اینکه پناه بردن به خدا هم چنان که قبلا هم گفته شد خود یک نوع توکل به او است. </p> <p><code class="aya" rel="7_202"/> <span class="aya" rel="7_202" data-words="1-8">و إخوانهم یمدونهم فی الغی ثم لا یقصرون</span> <span class="phrase">مثل اینکه این جمله حالیه است، و منظور از <em>برادران ایشان</em> برادران مشرکین است   <code class="page" rel="8,499"/> که همان شیطانهایند، هم چنان که در آیه‌ <span class="aya" rel="17_27" data-words="1-5">إن المبذرین کانوا إخوان الشیاطین</span><span class="footnote" rel="1" title="اسراف کنندگان برادران شیطانهایند سوره اسری آیه ۲۷">*</span> چنین تعبیری بکار رفته، و کلمه <em rel="fa_7_202_8-8" data-sentence="377:37">یقصرون</em> به معنای کوتاه آمدن و اطاعت نهی است.</span> </p> <p>و معنای آیه این است که: کسانی که تقوی پیشه خود کرده‌اند حالشان نسبت به تذکر و ابصار چنین است، اما مشرکین در همین حال که مردم با تقوی آن طورند اینان گرفتار برادران جنی خود هستند که همواره ایشان را به سوی کژی و گمراهی می‌کشانند و در این راه کمک‌شان می‌کنند، و یک لحظه از کشاندن و یاری کردن آنان کوتاه نمی‌آیند. و یا معنایش این است که: خود مشرکین از شرک کوتاه نمی‌آیند و از گمراهی دست بر نمی‌دارند. </p> <p><code class="aya" rel="7_203"/> <span class="aya" rel="7_203" data-words="1-9">و إذا لم تأتهم بآیة قالوا لو لا اجتبیتها...</span>  <span class="phrase"><em>اجتباء</em> از باب افتعال از <em rel="fa_7_203_9-9" data-sentence="33:807">جبایة</em> و به معنای جمع آوری کردن است، و اینکه گفتند: چرا جمع آوری نکردی آن را کلامی است از ایشان که به منظور تهکم و سخریه گفته‌اند و معنایش بطوری که از سیاق بر می‌آید این است که: تو وقتی آیه‌های قرآن را برایشان بخوانی تکذیبت می‌کنند، و اگر آیه‌ای برایشان نبری و یا دیر کنی می‌گویند چرا نرفتی از این حرفهایی که اسمش را آیه گذاشته‌ای از این طرف و آن طرف جمع آوری کنی و برای ما بیاوری؟ <span class="aya" rel="7_203" data-words="10-17">قل إنما أتبع ما یوحی إلی من ربی</span> بگو: من از خود چیزی ندارم، تنها گوش به فرمان دستوراتی هستم که پروردگارم به من وحی می‌فرستد، <span class="aya" rel="7_203" data-words="18-21">هذا بصائر من ربکم</span> و این قرآن بصیرت‌هایی است از ناحیه پروردگار شما، او می‌خواهد شما را به وسیله آن بینا و روشن کند <span class="aya" rel="7_203" data-words="22-27">و هدی و رحمة لقوم یؤمنون</span>.</span> </p> <p><code class="aya" rel="7_204"/> <span class="aya" rel="7_204" data-words="1-10">و إذا قرئ القرآن فاستمعوا له و أنصتوا لعلکم ترحمون</span>  <em>انصات</em> سکوت توأم با استماع است، و بعضی گفته‌اند: به معنای استماع با سکوت است، و معنای أنصت الحدیث و انصت للحدیث این است که به حدیث گوش می‌داد در حالی که سکوت کرده بود، و <em>انصته غیره</em> یعنی دیگری به سخن او گوش داد و <em>انصت الرجل</em> یعنی ساکت شد، پس معنای جمله مورد بحث این شد که: گوش فرا دهید به قرآن و ساکت شوید. هر چند گفته‌اند این آیه در باره نماز جماعت و گوش دادن به قرائت امام جماعت است و لیکن بحسب دلالت عام است. </p> <h3> <span class="title" rel="7_205"><span class="phrase">امر به ذکر خدای تعالی با <em rel="fa_7_205_6-6" data-sentence="25:31">تضرع</em> و <em rel="fa_7_205_8-8" data-sentence="82:15">خیفه</em> و در صبح و شام</span></span> </h3> <p> <span class="aya" rel="7_205" data-words="1-13">و اذکر ربک فی نفسک تضرعا و خیفة و دون الجهر من القول...</span> ذکر و یاد پروردگار را بدو قسم تقسیم کرده، یکی توی دل و یکی به زبان و آهسته،   <code class="page" rel="8,500"/> آن گاه هر دو قسم را مورد امر قرار داده، و اما ذکر به صدای بلند را مورد امر قرار نداده بلکه از آن اعراض کرده، و این نه به خاطر ذکر نبودن آن است، بلکه به خاطر این است که چنین ذکر گفتنی با ادب عبودیت منافات دارد، دلیل این معنا روایتی است که از رسول خدا  (ص) وارد شده که در بعضی از جنگهایش با اصحابش طی مسافت می‌کرد تا رسیدند به بیابانی هولناک، و اتفاقا آن شب شبی تاریک بود یکی از اصحابش به صدای بلند تکبیر می‌گفت، حضرت فرمود: آن کسی را که شما می‌خوانید نه دور است و نه غایب-البته ناگفته نماند که این روایت نقل به معنا شده-. </p> <p> <span class="phrase"><em rel="fa_7_205_6-6" data-sentence="0:1111">تضرع</em> از <em rel="fa_7_205_6-6" data-sentence="59:1093">ضراعة</em> و به معنای تملق توأم با نوعی خشوع و خضوع است، و <em rel="fa_7_205_8-8" data-sentence="165:1031">خیفة</em>  یک نوع مخصوصی از ترسیدن را گویند، و منظور از آن، آن نوعی است که با ساحت مقدس باری تعالی مناسب است، بنا بر این در معنای <em rel="fa_7_205_6-6" data-sentence="343:897">تضرع</em> میل و رغبت به نزدیک شدن به شخص متضرع- الیه، و در معنای <em rel="fa_7_205_8-8" data-sentence="455:828">خیفه</em> پرهیز و ترس و میل بدور شدن از آن شخص نهفته است، پس مقتضای اینکه ذکر را توصیف کرد به دو وصف تضرع و خیفه، این است که آدمی در ذکر گفتنش حالت آن شخصی را داشته باشد که چیزی را هم دوست دارد و به این خاطر نزدیکش می‌رود و هم از آن می‌ترسد و از ترس آن به عقب برگشته و دور می‌شود، و خدای سبحان هر چند خیر محض است، و شری در او نیست، و اگر شری به ما می‌رسد از ناحیه خود ما است، و لیکن خدای تعالی ذو الجلال و الاکرام است، هم اسماء جمال را دارد که ما و هر چیزی را به تقرب به درگاهش دعوت نموده و بسویش جذب می‌کند، و هم دارای اسماء جلال است که قاهر بر هر چیز است، و هر چیزی را از او دفع و دور می‌کند، پس ذکر شایسته او-که دارای همه اسماء حسنی است-به این است که مطابق با مقتضای همه اسماءش بوده باشد چه اسماء جمالیه او و چه اسماء جلالیه‌اش (نه اینکه تنها بر طبق اسماء جمالیه‌اش باشد) و این صورت نمی‌گیرد مگر اینکه تضرعا و خیفة و رغبا و رهبا باشد.</span> </p> <p> <span class="aya" rel="7_205" data-words="14-16">بالغدو و الآصال</span> ظاهر این جمله این است که قید جمله‌ <span class="aya" rel="7_205" data-words="9-13">و دون الجهر من القول</span> باشد و در نتیجه تنها ذکر قولی است که به دو قسم ذکر در صبح و ذکر در شام تقسیم می‌شود نه ذکر قلبی، آن وقت با بعضی از فرائض یومیه نیز تطبیق می‌کند. </p> <p> <span class="aya" rel="7_205" data-words="17-21">و لا تکن من الغافلین</span> -این جمله تاکید امر به ذکر در اول آیه است، و در آن از خود غفلت، نهی نکرد بلکه از داخل شدن در زمره غافلان نهی فرمود، و مقصود از غافلان آن کسانی هستند که غفلت در ایشان مستقر شده. </p> <p>با این بیان روشن می‌شود آن ذکر مطلوبی که در این آیه به آن امر شده عبارت است از<code class="page" rel="8,501"/> اینکه انسان ساعت بساعت و دقیقه بدقیقه بیاد پروردگارش باشد، و اگر احیانا غفلت و نسیانی دست داد مجددا مبادرت به ذکر نموده و نگذارد که غفلت در دلش مستقر گردد، و در آیه بعدی نیز دلالت بر این معنا هست، و بزودی خواهد آمد. </p> <p>پس آنچه که از آیه استفاده می‌شد استمرار بر ذکر خدا در دل است در حالت تضرع و خیفه ساعت بساعت و ذکر به زبان در صبح و شام. </p> <h3> <span class="title" rel="7_206 7_199 7_200 7_201 7_202 7_203 7_204 7_205">قرب به خدا فقط به وسیله یاد و ذکر او حاصل می‌شود</span> </h3> <p> <span class="aya" rel="7_206" data-words="1-13">إن الذین عند ربک لا یستکبرون عن عبادته و یسبحونه و له یسجدون</span> ظاهر سیاق آیه می‌رساند که در مقام بیان علت امری است که در آیه سابق بود، بنا بر این، معنایش این می‌شود: بیاد پروردگارت باش چنین و چنان، زیرا کسانی که نزد پروردگارت هستند، همین طورند، یعنی به یاد آر پروردگارت را تا از کسانی باشی که نزد پروردگارت هستند، و از زمره آنان خارج نشوی. </p> <p>و به همین بیان روشن شد که منظور از اینکه فرمود: کسانی که نزد پروردگار توأند  تنها ملائکه نیستند، هم چنان که بعضی از مفسرین تفسیر کرده‌اند، زیرا معنا ندارد بگوییم: تو این چنین به یاد پروردگارت باش، برای اینکه ملائکه همین طور به یاد اویند، بلکه از لفظ <span class="aya" rel="7_206" data-words="3-4">عند ربک</span> استفاده می‌شود که مقصود مطلق مقربین درگاه خدایند، چون این تعبیری است که حضور بدون غیبت را می‌رساند. </p> <p>و از آیه ظاهر می‌شود که قرب به خدا تنها به وسیله یاد و ذکر او حاصل می‌شود، و به وسیله ذکر است که حجاب‌های حائل میان او و بنده‌اش بر طرف می‌گردد، و اگر ذکری در کار نباشد جمیع موجودات نسبت به نزدیکی به او و دوری از او یکسان می‌بودند و از این نظر هیچ اختلافی میان موجودات نمی‌بود که یکی به او نزدیکتر و یکی دورتر باشد. </p> <p>و در جمله‌ <span class="aya" rel="7_206" data-words="5-13">لا یستکبرون عن عبادته و یسبحونه و له یسجدون</span> امور سه‌گانه‌ای ذکر شده که ذکر باطنی مانند ذکر زبانی به آن متصف می‌شود، توضیح اینکه، نفس می‌تواند متصف باشد به حال عدم استکبار و به حال تقدیس خدا، و به حال سجده، و کمال خشوع در برابر او عینا همانطوری که ذکر زبانی که مقصود از آن عمل خارجی است می‌تواند به این سه حالت متصف باشد، و چنان نیست که تسبیح مختص به زبان و سجده مختص به سایر اعضاء بوده باشد، هم چنان که آیه‌ <span class="aya" rel="17_44" data-words="10-16">و إن من شیء إلا یسبح بحمده</span><span class="footnote" rel="1" title="و هیچ چیز نیست مگر اینکه تسبیح‌گوی به حمد او است سوره اسری آیه ۴۴">*</span> و آیه‌ <span class="aya" rel="55_6" data-words="1-5">و النجم و الشجر یسجدان</span><span class="footnote" rel="2" title="گیاه بی‌ساقه و درخت سجده می‌کنند سوره رحمان آیه ۶">*</span> و     <code class="page" rel="8,502"/> آیه‌ <span class="aya" rel="16_49" data-words="1-10">و لله یسجد ما فی السماوات و ما فی الأرض</span><span class="footnote" rel="1" title="برای خدا سجده می‌کند آنچه که در آسمانها و آنچه که در زمین است سوره نحل آیه ۴۹">*</span> نیز بدان دلالت دارد. </p> <p>توصیف مقربین درگاه خدا به سه وصف <em>استکبار نکردن</em> ، <em>تسبیح نمودن</em> و <em>سجده کردن</em> توصیف سبک‌تر و آسان‌تری است نسبت به توصیفی که در آیه‌ <span class="aya" rel="21_19-20" data-words="8-23">و من عنده لا یستکبرون عن عبادته و لا یستحسرون، یسبحون اللیل و النهار لا یفترون</span><span class="footnote" rel="2" title="و کسی که نزد او است، از عبادتش سر نمی‌تابند و خسته نمی‌شوند شب و روز او را تسبیح می‌گویند و سستی نگیرند سوره انبیاء آیه ۲۰">*</span> و آیه‌ <span class="aya" rel="41_38" data-words="1-14">فإن استکبروا فالذین عند ربک یسبحون له باللیل و النهار و هم لا یسأمون</span><span class="footnote" rel="3" title="اگر از عبادتش بزرگی کردند پس آنها که نزد پروردگار توأند شب و روز او را تسبیح گفته و خسته نمی‌شوند سوره حم سجده آیه ۳۸">*</span> از ایشان شده، چون از این دو آیه استمرار فهمیده می‌شود، بطوری که هیچ دقیقه‌ای بی‌کار و یا سرگرم به کاری که منافی با عبادت باشد نیستند، و اما آیه مورد بحث اینطور امر نمی‌کند، بلکه همانطور که ملاحظه کردید از عبادت به این مقدار اکتفاء کرده که باعث شود غفلت در دل رخنه نکند. </p> <p>پس این آیه مرتبه‌ای از ذکر را مورد امر قرار داده که پائین‌تر از آن مرتبه‌ای است که آیات سوره <em>حم</em> و سوره <em>انبیاء</em> به آن امر کرده است-و خدا دانا است-. </p> <h3>بحث روایتی <span class="title" rel="7_199 7_201 7_200 7_204 7_206 7_202 7_203 7_205"> (روایاتی در باره: عفو و گذشت، ذکر خدا، استماع به تلاوت قرآن و...) </span> </h3> <p>در تفسیر عیاشی از حسین بن علی بن نعمان از پدرش از کسی که او از امام صادق  (ع) شنیده روایت کرده است که امام فرمود: خدای تعالی رسول خود را ادب کرد و از در تادیب فرمود: ای محمد ملازم با عفو باش و آن را ترک مکن و به معروف دستور ده و از نادانها اعراض کن، آن گاه حضرت فرمود: معنایش این است که از ایشان به همان حفظ ظاهر اکتفاء نموده و آنچه مقدورشان هست بگیر، و کلمه عفو به معنای وسط است<span class="footnote" rel="4" title="تفسیر عیاشی ج ۲ ص ۴۳ ح ۱۲۶">*</span>. </p> <p>و در الدر المنثور است که ابن مردویه از انس روایت کرده که گفت: رسول خدا  (ص) فرمود: آن مکارم اخلاقی که خداوند آن را می‌خواهد این است که عفو کنی و درگذری از هر کس که تو را ظلم کرد، و پیوند خویشی کسی را که با تو قطع کرده تو وصل کنی، و آن کس که تو را محروم کرده به او بدهی، آن گاه رسول خدا (ص) آیه         <code class="page" rel="8,503"/> <span class="aya" rel="7_199" data-words="1-9">خذ العفو و أمر بالعرف و أعرض عن الجاهلین</span> را قرائت نمود<span class="footnote" rel="1" title="الدر المنثور ج ۳ ص ۱۵۴">*</span>. </p> <p>مؤلف: و در این معنی روایات بسیاری از رسول خدا (ص) از طریق اهل سنت رسیده است. </p> <p>و نیز در همان کتاب است که ابن ابی الدنیا در کتاب مکارم اخلاق از ابراهیم بن ادهم روایت کرده که گفت: بعد از آنکه آیه‌ <span class="aya" rel="7_199" data-words="1-9">خذ العفو و أمر بالعرف و أعرض عن الجاهلین</span> نازل شد، رسول خدا (ص) فرمود: من مامور شدم به اینکه اخلاق متوسط مردم را اتخاذ کنم<span class="footnote" rel="2" title="الدر المنثور ج ۳ ص ۱۵۳">*</span>. </p> <p>و نیز می‌نویسد: ابن جریر از ابن زید روایت کرده که گفت: وقتی آیه‌ <span class="aya" rel="7_199" data-words="1-9">خذ العفو و أمر بالعرف و أعرض عن الجاهلین</span> نازل شد رسول خدا (ص) عرض کرد: پروردگارا این دستور با غضب چطور قابل امتثال است؟ لذا آیه نازل شد: <span class="aya" rel="7_200" data-words="1-6">و إما ینزغنک من الشیطان نزغ...</span><span class="footnote" rel="3" title="الدر المنثور ج ۳ ص ۱۵۴">*</span> مؤلف: در این روایت اشکالی است که ممکن است آن را به آنچه که در تفسیر آیه گذشت توجیه کنیم. </p> <p>و در تفسیر قمی، در ذیل آیه بالا می‌گوید: معصوم (ع) فرموده: اگر از ناحیه شیطان چیزی و وسوسه‌ای در دلت افتاد پس پناه ببر به خدا که او شنوا و دانا است<span class="footnote" rel="4" title="تفسیر قمی ج ۱ ص ۲۵۳">*</span>. </p> <p>و در الدر المنثور است که ابن مردویه از جابر بن عبد اللَّه روایت کرده که گفت: از رسول خدا (ص) شنیدم که آیه‌ <span class="aya" rel="7_201" data-words="4-6">إذا مسهم طائف...</span>، را با الف می‌خواند<span class="footnote" rel="5" title="الدر المنثور ج ۳ ص ۱۵۵">*</span>. </p> <p>و در کافی به سند خود از ابی بصیر از امام صادق (ع) روایت کرده که گفت: از آن حضرت معنای آیه‌ <span class="aya" rel="7_201" data-words="4-12">إذا مسهم طائف من الشیطان تذکروا فإذا هم مبصرون</span> را پرسیدم، حضرت فرمود: در باره بنده‌ای است که تصمیم می‌گیرد گناهی مرتکب شود، ناگهان بیاد خدا افتاده و خودداری می‌کند، و این است معنای: <span class="aya" rel="7_201" data-words="9-12">تذکروا فإذا هم مبصرون</span><span class="footnote" rel="6" title="کافی ج ۲ ص ۴۳۴ ح ۷">*</span>. </p> <p>مؤلف: این روایت را عیاشی نیز از ابی بصیر و علی بن ابی حمزه و زید بن ابی اسامه             <code class="page" rel="8,504"/> از آن حضرت روایت کرده است، و در روایت دو نفر اول عبارت چنین آمده: در باره مردی است که تصمیم می‌گیرد گناهی مرتکب شود ناگهان به یاد خدا افتاده و از آن صرف نظر می‌کند و در روایت نفر آخر یعنی زید بن ابی اسامه چنین آمده: در باره گناهی است که عبد تصمیم به ارتکاب آن گرفته و ناگهان بیاد خدا می‌افتد و آن را وا می‌گذارد و در این معنا روایات دیگری نیز هست<span class="footnote" rel="1" title="تفسیر عیاشی ج ۲ ص ۴۳ ح ۱۲۸ و ص ۴۴ ح ۱۲۹ و ۱۳۰">*</span>. </p> <p>و در الدر المنثور است که ابن مردویه از ابن عباس روایت کرده که گفت: رسول خدا  (ص) نماز خواند، و دنبال سرش عده‌ای قرآن خواندند، آیه نازل شد که: <span class="aya" rel="7_204" data-words="1-8">و إذا قرئ القرآن فاستمعوا له و أنصتوا</span>. </p> <p>مؤلف: در این باره روایات دیگری از طرف اهل سنت وارد شده که در بعضی از آنها دارد آن عده بدنبال آن حضرت در نماز حرف می‌زدند لذا آیه مذکور نازل شد. و در بعضی دیگر دارد که تنها جوانی از انصار و در بعضی دیگر مردی بود که چنین می‌کرد<span class="footnote" rel="2" title="الدر المنثور ج ۳ ص ۱۵۵">*</span>. </p> <p>و در مجمع البیان بعد از نقل این قول که آیه در باره نماز جماعت دنبال امام نازل شده می‌گوید: این قول از حضرت ابی جعفر روایت شده<span class="footnote" rel="3" title="مجمع البیان ج ۴ ص ۵۱۵">*</span>. </p> <p>و نیز در مجمع البیان از امام صادق (ع) روایت شده که فرمود: واجب است سکوت برای قرآن چه در نماز و چه در غیر نماز<span class="footnote" rel="4" title="مجمع البیان ج ۴ ص ۵۱۵">*</span>. </p> <p>مؤلف: این روایت را عیاشی از زراره از امام صادق (ع) روایت کرده، و در آخر آن دارد: وقتی نزد تو قرآن خوانده شود واجب است بر تو که سکوت نموده و گوش فرا دهی<span class="footnote" rel="5" title="تفسیر عیاشی ج ۲ ص ۴۴ ح ۱۳۲ و ۱۳۳">*</span>. </p> <p>و نیز در مجمع البیان از عبد اللَّه بن ابی یعفور از امام صادق (ع) روایت کرده که گفت: به آن حضرت عرض کردم: مردی قرآن می‌خواند و من در نمازم آیا واجب است بر من که سکوت نموده و گوش فرا دهم؟ فرمود: آری وقتی قرآن تلاوت می‌شود واجب است بر تو سکوت و گوش دادن<span class="footnote" rel="6" title="مجمع البیان ج ۴ ص ۵۱۵">*</span>. </p> <p>و در تفسیر عیاشی از ابی کهمس از امام صادق (ع) روایت شده که فرمود: ابن الکواء دنبال امیر المؤمنین (ع) این آیه را تلاوت می‌کرد: <span class="aya" rel="39_65" data-words="10-17">لئن أشرکت لیحبطن عملک و لتکونن من الخاسرین</span> امیر المؤمنین در نماز خود سکوت کرد<span class="footnote" rel="7" title="تفسیر عیاشی ج ۲ ص ۴۴ ح ۱۳۲ و ۱۳۳">*</span>. </p> <p>         <code class="page" rel="8,505"/> مؤلف: البته این روایات حمل می‌شود به آن صورتی که خود امام مشغول خواندن حمد و سوره و یا قرآن نباشد، و گر نه در آن صورت باید حمل بر استحباب شود و بحث کامل این معنا مربوط به فقه است. </p> <p>و در الدر المنثور است که حکیم ترمذی از عمر بن خطاب روایت کرده که گفت رسول خدا (ص) نزد من آمد، و من او را غمگین یافتم، حضرت ریش مرا گرفت و گفت: <span class="aya" rel="2_156" data-words="6-11">إنا لله و إنا إلیه راجعون</span> سپس فرمود: جبرئیل هم اکنون بر من نازل شد و گفت: <span class="aya" rel="2_156" data-words="6-11">إنا لله و إنا إلیه راجعون</span> گفتم: آری ما برای خدائیم و ما بسوی او بازگشت خواهیم کرد، لیکن این از چیست ای جبرئیل؟ گفت: چیزی نمی‌گذرد که امت تو بعد از تو به اندک مدتی مورد فتنه قرار می‌گیرند، پرسیدم آیا این فتنه، فتنه کفر است، یا فتنه ضلالت؟ در جوابم گفت: بزودی هر دو قسمش صورت می‌گیرد. پرسیدم این از چه ناحیه‌ای است و حال آنکه من قرآن را در میان آنان می‌گذارم؟ گفت: از ناحیه همین کتاب خدا گمراه می‌شوند. و اولین مرحله‌اش از ناحیه قاریان قرآن و امراء ایشان شروع می‌شود، امراء، حق مردم را نمی‌دهند، و مردم به جان هم می‌افتند، و قاریان هم خواسته امراء را پیروی نموده و آنان را بسوی ضلالت می‌کشانند، و در این راه کوتاه نمی‌آیند، پرسیدم: ای جبرئیل، با اینحال پس آن عده‌ای که سالم می‌مانند به چه وسیله سالم می‌مانند؟ فرمود: بوسیله خویشتنداری و صبر، اگر امراء حقشان را دادند می‌گیرند، و اگر ندادند صرفنظر می‌کنند<span class="footnote" rel="1" title="الدر المنثور ج ۳ ص ۱۵۵">*</span>. </p> <p>و در تفسیر قمی در معنای آیه‌ <span class="aya" rel="7_206" data-words="1-4">إن الذین عند ربک...</span>، گفته است: مراد از آن انبیاء و رسل و امامانند<span class="footnote" rel="2" title="تفسیر قمی ج ۱ ص ۲۵۴ ط قم">*</span>. </p>   ﻿<code class="book" rel="&#x62C; 9"/><code class="page" rel="9,3"/> <h3>جلد نهم</h3> 
