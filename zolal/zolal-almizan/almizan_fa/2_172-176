<h3 class="ayas">سوره البقرة آیه‌های ۱۷۲ تا ۱۷۶</h3><code class="section" rel="2_172-176"/><h3>ترجمه آیات</h3> <p> <span class="trans" rel="2_172">ای کسانی که ایمان آورده‌اید از پاکیزه‌ها هر چه که ما روزیتان کرده‌ایم بخورید و شکر خدا بگزارید اگر تنها او را می‌پرستید.  «۱۷۲» </span><span class="trans" rel="2_173">خداوند تنها از میان خوردنی‌ها مردار و خون و گوشت خوک و گوشت حیوانی که برای غیر خدا ذبح شده حرام کرده است و در اینها هم اگر کسی ناچار بخوردن شود در صورتی که<code class="page" rel="1,644"/> خودش خود را ناچار نکرده باشد و نیز در صورتی که در خوردن از حد اضطرار تجاوز نکند گناهی بر او نیست که خدا غفور و رحیم است.  «۱۷۳» </span><span class="trans" rel="2_174">بدرستی آنهایی که از کتاب خدا آنچه را که خدا نازل کرده کتمان می‌کنند و با کتمان آن ثمن اندک بدست می‌آورند آنها آنچه می‌خورند جز آتشی نیست که بدرون خود می‌کنند و خدا روز قیامت با آنها سخن نخواهد گفت و تزکیه‌شان نخواهد کرد و عذابی دردناک خواهند داشت.  «۱۷۴» </span><span class="trans" rel="2_175">اینان همانهایند که با سرمایه هدایت، گمراهی می‌خرند و مغفرت را با عذاب معاوضه می‌کنند راستی چقدر بر چشیدن آتش تحمل دارند.  «۱۷۵» </span><span class="trans" rel="2_176">و این عذاب بدانجهت است که خدا کتاب را بحق نازل کرد و اینان که در کتاب اختلاف راه انداختند در شقاقی دور از اصلاح هستند «۱۷۶» </span></p>         <h3>بیان</h3> <p> <span class="aya" rel="2_172" data-words="1-9">یا أیها الذین آمنوا کلوا من طیبات ما رزقناکم</span> الخ، این جمله خطابی است خاص به مؤمنین، که بعد از خطاب قبلی که به عموم مردم بود قرار گرفته، پس از قبیل انتزاع خطابی از خطابی دیگر است کانه از خطاب جماعتی که پذیرای نصیحت نیستند، منصرف شده و روی سخن به عده خاص کرده که دعوت داعی خود را اجابت می‌گویند، چون به او ایمان دارند. </p> <p>و التفاتی که بین دو خطاب واقع شده ناشی از تفاوتی است که در افراد مخاطب است، چون از دارندگان ایمان بخدا این توقع می‌رفت که دعوت را بپذیرند به همین جهت عبارت قبلی <span class="aya" rel="2_168" data-words="5-9">مما فی الأرض حلالا طیبا</span>، را به عبارت‌ <span class="aya" rel="2_172" data-words="7-9">طیبات ما رزقناکم</span> عوض کرد، تا وسیله شود، بعد از آن از ایشان بخواهد تنها خدا را شکر گویند، چون مردمی موحد بودند و بجز خدای سبحان کسی را نمی‌پرستیدند. </p> <p>عین این نکته باعث شد بفرماید:  ما رزقناکم، آنچه ما روزیتان کردیم، و نفرماید ما رزقتم، آنچه روزی شده‌اید، و یا ما فی الارض، آنچه در زمین است و یا تعبیر دیگر نظیر اینها، تا اشاره و یا دلالت کند بر اینکه خدا در نظر آنان معروف و بایشان نزدیک و نسبت به آنان مهربان و رئوف است. </p> <p>و ظاهرا جمله: <span class="aya" rel="2_172" data-words="6-9">من طیبات ما رزقناکم</span> الخ، از قبیل اضافه صفت به موصوف باشد نه از قبیل قیام صفت در مقام موصوف، و معنای آیه بنا بر تقدیر اول این میشود:  بخورید از آنچه ما روزیتان کردیم، که همه‌اش پاکیزه است، و این معنا مناسب‌تر است با اظهار نزدیکی و مهربانی خدا که مقام، آن را افاده میکند و بنا بر تقدیر دوم معنا چنین می‌شود:  بخورید از رزق طیب، نه از خبیث‌های آن و این معنا با معنایی که مقام آن را افاده می‌کند نمیسازد و از آن دور است چون مقام می‌خواهد آزادی مردم را برساند نه اینکه ممنوع بودن آنان را افاده کند، میخواهد بفرماید: اینکه از<code class="page" rel="1,645"/> پیش خود چیزهایی را بر خود حرام کرده‌اید سخنی است بدون علم و خدا آن را حلال کرده است. </p> <p> <span class="aya" rel="2_172" data-words="10-16">و اشکروا لله إن کنتم إیاه تعبدون</span> الخ، نفرمود:  و اشکروا لنا، شکر ما را بجای آرید بجایش فرمود:  <span class="aya" rel="2_172" data-words="10-12">و اشکروا لله</span>، خدا را شکر گزارید، تا بر مسئله توحید دلالت بیشتری داشته باشد و بهمین جهت دنبالش فرمود:  <span class="aya" rel="2_172" data-words="13-16">إن کنتم إیاه تعبدون</span>، اگر تنها او را می‌پرستید، تا انحصار را افاده کند، چون اگر فرموده بود: ان کنتم تعبدونه، اگر او را می‌پرستید، این انحصار را افاده نمیکرد. </p> <p><code class="aya" rel="2_173"/> <span class="aya" rel="2_173" data-words="1-15">إنما حرم علیکم المیتة، و الدم، و لحم الخنزیر، و ما أهل به لغیر الله</span> الخ، اهلال برای غیر خدا، معنایش این است که حیوانی را برای غیر خدا مثلا برای بتها قربانی کنند. </p> <p> <span class="aya" rel="2_173" data-words="16-22">فمن اضطر غیر باغ و لا عاد</span> یعنی کسی که ناچار شد از آن بخورد، بشرطی که نه ظالم باشد، و نه از حد تجاوز کند، و دو کلمه‌ <span class="aya" rel="2_173" data-words="18-22">غیر باغ و لا عاد</span> دو حال هستند، که عامل آنها اضطرار است و معنایش این است که هر کس مضطر و ناچار شد در حالی که نه باغی است و نه متجاوز، از آنچه ما حرام کردیم بخورد، در این صورت گناهی در خوردن آن نکرده، و اما اگر اضطرارش در حال بغی و تجاوز باشد، مثل اینکه همین بغی و تجاوز باعث اضطرار وی شده باشند، در اینصورت جائز نیست از آن محرمات بخورد. </p> <p> <span class="aya" rel="2_173" data-words="26-29">إن الله غفور رحیم</span>، این جمله دلیلی است بر اینکه این تجویز خدا و رخصتی که داده از باب این بوده که خواسته است به مؤمنین تخفیفی دهد، و گر نه مناط نهی و حرمت در صورت اضطرار نیز هست. </p> <p><code class="aya" rel="2_174"/><code class="aya" rel="2_175"/> <span class="aya" rel="2_174" data-words="1-8">إن الذین یکتمون ما أنزل الله من الکتاب</span> الخ، این آیه شریفه تعریضی است به اهل کتاب، چون در میان آنان بسیار چیزها در عبادات و غیره بوده که خدا حلال و طیبش کرده، ولی بزرگان و رؤسای آنان حرامش کرده بودند، -و کتابی هم که نزد ایشان بود آن اشیاء را تحریم نمیکرد-و اگر بزرگان ایشان احکام خدا را کتمان می‌کردند برای این بود که رزق ریاست و ابهت مقام و جاه و مال خود را زیادتر کنند. </p> <h3> <span class="title" rel="2_172 2_173 2_174 2_175 2_176">دلالت آیه شریفه بر تجسم اعمال</span> </h3> <p> و در آیه شریفه دلالتی که بر تجسم اعمال و تحقق نتائج آن دارد، بر کسی پوشیده نیست، چون اولا می‌فرماید: اینکه علمای اهل کتاب احکام نازله از ناحیه خدا را در برابر بهایی اندک فروختند، همین اختیار ثمن اندک عبارتست از خوردن آتش و فرو بردن آن در شکم، و ثانیا در آیه دوم همین اختیار کتمان و گرفتن ثمن اندک در برابر احکام خدا را مبدل کرد به اختیار ضلالت بر هدایت، و ثالثا این اختیار را هم مبدل کرد به اختیار عذاب بر مغفرت و در آخر، مطلب را با جمله:  مگر چقدر بر سوختن در آتش صبر دارند ختم نمود و آن جرمی که از ایشان بیشتر بچشم می‌خورد و روشن‌تر است، این است که بر این کتمان خود ادامه میدهند، و بر آن اصرار می‌ورزند. <code class="page" rel="1,646"/> لذا می‌فرماید:  چقدر بر آتش صبر دارند پس معلوم می‌شود اختیار بهای اندک بر احکام خدا، اختیار ضلالت است بر هدایت، و اختیار ضلالت بر هدایت در نشئه دیگر به صورت اختیار عذاب بر مغفرت مجسم می‌شود، و نیز ادامه بر کتمان حق در این نشئه، بصورت ادامه بقاء در آتش مجسم میگردد  دقت بفرمائید. </p> <h3>بحث روایتی‌ <span class="title" rel="2_173 2_175 2_172 2_174 2_176"> روایاتی در ذیل آیات گذشته </span> </h3> <p> در کافی از امام صادق ع روایت کرده که در تفسیر جمله: <span class="aya" rel="2_173" data-words="16-22">فمن اضطر غیر باغ و لا عاد</span> الخ، فرموده: باغی آن کسی است که در طلب شکار است، و عادی به معنای دزد است که نه شکارچی می‌تواند در حال اضطرار گوشت مردار بخورد و نه دزد، خوردن مردار بر این دو حرام است، با اینکه برای مسلمان حلال است و نیز این دو طائفه در سفر شکار و سفر دزدی نباید نماز را شکسته بخوانند.<span class="footnote" rel="1" title="فروع کافی ج ۳ ص ۴۳۸ حدیث ۷">*</span> و در تفسیر عیاشی از امام صادق ع روایت آورده که فرمود: باغی ظالم، و عادی غاصب<span class="footnote" rel="2" title="تفسیر عیاشی ج ۱ ص ۷۴ حدیث ۱۵۱ و ۱۵۴">*</span> است. </p> <p>و از حماد از آن جناب روایت کرده که فرمود: باغی آن کسی است که بر امام خروج کند، و عادی دزد است.<span class="footnote" rel="3" title="تفسیر عیاشی ج ۱ ص ۷۴ حدیث ۱۵۱ و ۱۵۴">*</span> و در تفسیر مجمع البیان از امام باقر و امام صادق ع روایت آورده که در معنای آیه فرمودند: یعنی بر امام مسلمین بغی نکند و با معصیت از طریق اهل حق تعدی ننماید.<span class="footnote" rel="4" title="تفسیر مجمع البیان ج ۱ ص ۲۵۷">*</span> مؤلف: همه این روایات از قبیل شمردن مصداق است و همه آنها معنایی را که ما از ظاهر لفظ آیه استفاده کردیم، تایید میکند. </p> <p>و در کافی و تفسیر عیاشی از امام صادق ع روایت کرده، که در معنای جمله‌ <span class="aya" rel="2_175" data-words="9-12">فما أصبرهم علی النار</span>، فرمود: یعنی تا کی بکاری ادامه میدهند که میدانند آنکار سرانجامشان را بسوی آتش میکشد؟<span class="footnote" rel="5" title="اصول کافی ج ۲ ص ۲۶۸ حدیث ۲ و تفسیر عیاشی ج ۱ ص ۷۵ حدیث ۱۵۷">*</span>. </p> <p>و در تفسیر مجمع البیان از علی بن ابراهیم از امام صادق ع روایت کرده که         <code class="page" rel="1,647"/> فرمود: یعنی چقدر جرأتشان بر آتش زیاد است؟<span class="footnote" rel="1" title="تفسیر مجمع البیان ج ۱ ص ۱۵۹">*</span> و باز از امام صادق ع روایت آورده که فرمود: یعنی چقدر بکارهای اهل آتش ادامه میدهند. </p> <p>مؤلف: این روایات از نظر معنی قریب به هم هستند، اولی صبر بر آتش را تفسیر کرد، به صبر بر سبب آتش، دومی تفسیر کرد به جرأت بر آن و معلوم است که جرأت لازمه صبر است و در سومی تفسیر کرد به عمل به آنچه که اهل آتش مرتکب می‌شوند که برگشت آن به همان معنای روایت اول است. </p> 
