<h3 class="ayas">سوره الطلاق آیه‌های ۸ تا ۱۲</h3><code class="section" rel="65_8-12"/><h3>ترجمه آیات</h3> <p> <span class="trans" rel="65_8">و چه بسیار قریه‌ها که مردمش از دستورات پروردگارشان سرپیچی کردند و فرمان پیامبران او را گردن ننهادند در نتیجه ما آنها را به حساب سختی محاسبه نموده به عذابی عجیب گرفتار کردیم.  «۸» </span><span class="trans" rel="65_9">آن مردم وبال سرپیچی‌های خود را چشیدند و عاقبت امرشان خسران شد.  «۹» </span><span class="trans" rel="65_10">تازه این عذاب و خسران دنیای آنان بود و خدای تعالی برای آخرت آنان عذابی سخت تهیه دیده، پس ای خردمندان از مؤمنین از خدا بترسید، چون خداوند چیزی که مایه تذکر شما است بر شما نازل کرده.  «۱۰» </span><span class="trans" rel="65_11">رسولی فرستاده تا آیات خدا را برای شما بخواند، آیاتی که روشن است، تا خدا آنهایی را که ایمان<code class="page" rel="19,542"/> آورده و اعمال صالح می‌کنند از ظلمت‌ها به سوی نور بیرون کند. و کسی که به خدا ایمان می‌آورد و عمل صالح می‌کند خدا او را به بهشت‌هایی داخل می‌کند که نهرها از زیر درختانش جاری است بهشت‌های جاودانه که ایشان تا ابد در آن خواهند بود و خدا چه نیکو کرده است رزق چنین کسان را.  «۱۱» </span><span class="trans" rel="65_12">خدایی که هفت آسمان و از زمین هم مثل آن را بیافرید و امر او در بین آنها پیوسته نازل می‌شود تا معلوم گردد که خدا بر هر چیزی توانا است و اینکه خدای تعالی به هر چیزی احاطه علمی دارد.  «۱۲» </span></p>       <h3>بیان آیات‌ <span class="title" rel="65_8">مقصود از شدت حساب در جمله <span class="aya" rel="65_8" data-words="11-13">فحاسبناها حسابا شدیدا</span> </span> </h3> <p> این آیات موعظه و تهدید و بشارت است، و با این اندرزها توصیه به تمسک به احکام خدا را تاکید می‌کند، و یکی از آن احکام همان احکام طلاق و عده است، و در قرآن کریم هیچ توصیه‌ای در باره هیچ حکمی به قدر احکام راجعه به زنان تاکید نشده، و این نیست مگر به خاطر اینکه دنبال این احکام و این توصیه‌ها خبری هست. </p> <p> <span class="aya" rel="65_8" data-words="1-17">و کأین من قریة عتت عن أمر ربها و رسله فحاسبناها حسابا شدیدا و عذبناها عذابا نکرا</span>  <span class="phrase">راغب می‌گوید: مصدر <em>عتو</em> که فعل <em rel="fa_65_8_5-5" data-sentence="39:140">عتت</em> از آن مشتق است، به معنای سرباز زدن از اطاعت است<span class="footnote" rel="1" title="مفردات راغب، ماده &lt;em&gt;عتو&lt;/em&gt; ">*</span>.</span> و بنا به گفته راغب کلمه <em>عتو</em> قریب المعنای با استکبار است. و <span class="phrase">نیز در باره کلمه <em rel="fa_65_8_17-17" data-sentence="17:229">نکر</em> گفته: این کلمه به معنای زیرکی و تیزهوشی و سیاستمداری است، و نیز به معنای پیشامد بسیار دشواری است که در انظار غیر معروف و غیر معمولی باشد<span class="footnote" rel="2" title="مفردات راغب، ماده &lt;em&gt;نکر&lt;/em&gt; ">*</span>.</span> و مراد از آن در خصوص آیه شریفه معنای دوم است. </p> <p>و <span class="phrase">در مجمع البیان گفته: <em rel="fa_65_8_17-17" data-sentence="21:139">نکر</em> به معنای منکر و کار بسیار زشتی است که نظیرش از کسی دیده نشده باشد<span class="footnote" rel="3" title="مجمع البیان، ج ۱۰، ص ۳۰۹">*</span>.</span> </p> <p>و <span class="phrase">مراد از <em rel="fa_65_8_4-4" data-sentence="8:1250">قریه</em> ، اهل قریه است، که به نحو مجاز از اهل قریه به قریه تعبیر می‌کنند، نظیر آیه‌ <span class="aya" rel="12_82" data-words="1-3">و سئل القریة</span><span class="footnote" rel="4" title="از قریه بپرس سوره یوسف، آیه ۸۲">*</span>، که منظور سؤال از اهل قریه است، و جمله <span class="aya" rel="65_8" data-words="5-10">عتت عن أمر ربها و رسله</span> اشاره است به اینکه اهل قریه به خدا کفر ورزیدند و مرتکب شرک شدند، و کفر         <code class="page" rel="19,543"/> دیگری به رسولان خدا ورزیدند، و دعوت آنان را تکذیب کردند، علاوه بر این، به خدا کفر ورزیدند و شرایع او را ترک کردند، و به رسولان او کفر ورزیدند و ولایت آنان را نپذیرفتند، با اینکه مامور به ولایت آنان بودند، هم چنان که نظیر این معنا در آیه‌ <span class="aya" rel="64_12" data-words="1-13">و أطیعوا الله و أطیعوا الرسول فإن تولیتم فإنما علی رسولنا البلاغ المبین</span><span class="footnote" rel="1" title="و اطاعت کنید خدا را و اطاعت کنید پیامبر او را و اگر رویگردان شوید رسول ما جز ابلاغ آشکار وظیفه‌ای ندارد سوره تغابن، آیه ۱۲">*</span> گذشت و شدت حساب در جمله <span class="aya" rel="65_8" data-words="11-13">فحاسبناها حسابا شدیدا</span> عبارت است از سخت‌گیری در حساب، و به اصطلاح مته به خشخاش گذاشتن، به منظور پاداش یا کیفر تمام و دقیق دادن، کیفر و پاداشی که مو به مو با وضع صاحب عمل تطبیق کند.</span> و مراد از این حساب، حساب دنیا است، نه حساب آخرت، به دلیل اینکه در جای دیگر می‌فرماید: <span class="aya" rel="42_30" data-words="1-12">و ما أصابکم من مصیبة فبما کسبت أیدیکم و یعفوا عن کثیر</span><span class="footnote" rel="2" title="آنچه مصیبت به شما می‌رسد به خاطر اعمالی است که خودتان کردید، تازه خدا بسیاری از گناهان شما را عفو می‌کند سوره شوری، آیه ۳۰">*</span>، و نیز می‌فرماید: <span class="aya" rel="7_96" data-words="1-22">و لو أن أهل القری آمنوا و اتقوا لفتحنا علیهم برکات من السماء و الأرض و لکن کذبوا فأخذناهم بما کانوا یکسبون</span><span class="footnote" rel="3" title="و اگر اهل قریه‌ها ایمان آورده و تقوی داشته باشند، برکاتی از آسمان و زمین به رویشان می‌گشاییم، ولی تکذیب کردند، و ما هم ایشان را گرفتیم به اعمالی که می‌کردند سوره اعراف، آیه ۹۶">*</span>. </p> <p>پس آنچه مصیبت به انسان می‌رسد-البته آنچه که در نظر دین مصیبت است-معدل و نتیجه محاسبه اعمال آدمی است، و خدای تعالی از بسیاری از اعمال عفو نموده، مسامحه و سهل‌انگاری می‌کند، و مته به خشخاش نمی‌گذارد، بلکه از این سخت‌گیری در مورد مستکبرین صرفنظر ننموده، آنهایی که عارشان می‌آید امر خدا و رسولان خدا را اطاعت کنند، حسابشان را سخت می‌گیرد، و هیچ یک از گناهانشان را از قلم نمی‌اندازد، در نتیجه عذابی می‌کند که بی‌سابقه و ناشناخته باشد. </p> <p>و معنای آیه این است که: چه بسیار قریه‌ها که اهلش از امر پروردگارشان گردنکشی نموده، از اطاعت پیامبر خود استکبار ورزیدند، و در نتیجه ما حساب شدیدی از آنها کشیدیم، و در محاسبه اعمالشان به سختی مناقشه کردیم، و در آخر به عذابی سخت مبتلاشان نمودیم، عذابی که معهود نبود و سابقه نداشت، و آن عبارت بود از انقراض نسلشان در دنیا. </p> <p>و اینکه بعضی<span class="footnote" rel="4" title="روح المعانی، ج ۲۸، ص ۱۴۱">*</span> از مفسرین گفته‌اند: مراد عذاب آخرت است، و اگر با فعل ماضی         <code class="page" rel="19,544"/> <em>عذبنا</em> تعبیر کرده، از نظر تحقق و حتمیت وقوع بوده، سخن درستی نیست. </p> <p>این را هم بگوییم که در جمله‌ <span class="aya" rel="65_8" data-words="11-15">فحاسبناها حسابا شدیدا و عذبناها</span> التفاتی از غیبت  (<span class="aya" rel="65_8" data-words="5-8">عتت عن أمر ربها</span>) به تکلم بکار رفته، در اول آیه، خدای تعالی غایب فرض شده، و در آخر خود خدا گوینده شده است، و نکته این التفات این است که بر عظمت عذاب دلالت کند. </p> <p><code class="aya" rel="65_9"/> <span class="aya" rel="65_9" data-words="1-8">فذاقت وبال أمرها و کان عاقبة أمرها خسرا</span> مراد از اینکه فرمود: اهل قریه وبال امر خود را چشیدند ، این است که وبال همان عتو و استکبار خود را چشیدند، و معنای آیه این است که عقوبت عتو و استکبارشان به ایشان رسید، و عاقبت عتو خسارت است، پس در حقیقت اطاعت را فروخته و عتو را در عوض گرفتند، و سود این معامله‌شان همان خسران گردید. </p> <p><code class="aya" rel="65_10"/> <span class="aya" rel="65_10" data-words="1-5">أعد الله لهم عذابا شدیدا</span> این جمله از کیفر آخرت آنان خبر می‌دهد، هم چنان که جمله‌ <span class="aya" rel="65_8-9" data-words="11-20">فحاسبناها حسابا شدیدا و عذبناها عذابا نکرا، فذاقت وبال أمرها</span>، از کیفر دنیایی آنان خبر می‌داد، و اگر جمله مورد بحث را با واو عاطفه عطف به ما قبل ننموده، آن را از ما قبل جدا ساخت، برای این بود که این جمله در مقام پاسخ از سؤالی بود که ممکن است به ذهن کسی در آید، و گویا شنونده بعد از شنیدن جمله‌ <span class="aya" rel="65_9" data-words="4-8">و کان عاقبة أمرها خسرا</span>، پرسیده منظور از خسران چیست؟ فرموده: این است که خدا برایشان عذابی سخت فراهم کرده است. </p> <h3> <span class="title" rel="65_10 65_8 65_9 65_11 65_12">تقوای خدا و بیم از وبال عتو و استکبار در برابر او مقتضای عقل و نقل است</span> </h3> <p> <span class="aya" rel="65_10" data-words="6-17">فاتقوا الله یا أولی الألباب الذین آمنوا قد أنزل الله إلیکم ذکرا</span> این قسمت از آیه مورد بحث نتیجه‌گیری از خطاب قبلی است، به مؤمنین می‌فرماید: باید بر حذر باشید و نفستان را از اینکه در مقابل امر پروردگارتان عتو و استکبار کند، و از اطاعت او شانه خالی نماید، جلوگیری کنید، تا وبال عتو و خسران عاقبت که به اهل آن قریه‌ها رسید به شما نرسد. </p> <p>و در این جمله مؤمنین را اولی الالباب (خردمندان) خوانده، فرموده: <span class="aya" rel="65_10" data-words="6-12">فاتقوا الله یا أولی الألباب الذین آمنوا</span> یعنی حال که وضع اهل قریه‌ها چنین شد، پس شما از خدا بترسید، ای خردمندانی که ایمان آورده‌اید. و منظور از این تعبیر این بود که از عقل مؤمنین کمک بگیرد تا تقوایی که از آنان خواسته محقق شود، چون وقتی مؤمنین بشنوند که مردمی از امر پروردگارشان استکبار ورزیدند و به حساب سختی محاسبه، و به عذاب نکری و بی‌سابقه‌ای گرفتار شدند، و وقتی بفهمند که عاقبت استکبار خسران است، بعد بشنوند که این سرنوشت مخصوص یک قوم و دو قوم نبوده، بلکه هر قومی که آن چنان بوده‌اند، به این چنین<code class="page" rel="19,545"/> سرنوشتی دچار شده‌اند، عقلشان حکم می‌کند به اینکه عتو و استکبار از امر خدا، در حقیقت به استقبال عذاب شدید خدا رفتن است، و به همین جهت ایشان را هشدار می‌دهد، و عقلشان را بیدارتر می‌سازد تا به حکم عقلشان به تقوی گرایند، مخصوصا مؤمنینی که خدای تعالی برایشان کتابی تذکرآور فرستاده، آنچه نفعشان هست معین و آنچه به ضررشان هست تذکر داد، و به سوی حق و طریق مستقیم هدایتشان کرده، دیگر عقل آنان به هیچ وجه اجازه نمی‌دهد از چنین هدایتی منحرف گشته، راه آن قوم را بروند، و به سرنوشت آنان دچار گردند. </p> <h3> <span class="title" rel="65_10">وجه <span class="phrase">اینکه رسول خدا (صلی اللَّه علیه و آله و سلم) را <em rel="fa_65_10_16-16" data-sentence="48:40">ذکر</em> نامید و از بعثت او تعبیر به انزال فرمود</span></span> </h3> <p> <code class="aya" rel="65_11"/> <span class="aya" rel="65_11" data-words="1-6">رسولا یتلوا علیکم آیات الله مبینات...</span> <span class="phrase">این آیه عطف بیان است برای کلمه <em rel="fa_65_10_16-16" data-sentence="31:37">ذکرا</em> ، و ممکن هم هست بدل از آن کلمه باشد.</span> پس مراد از ذکری که خدا نازلش کرده، همان رسول است و اگر رسول را ذکر نامیده، به خاطر آن است که رسول وسیله تذکر است، خدا و آیات او و راه دعوت به سوی دین حق را یادآوری می‌کند، منظور از <em>رسول</em> شخص خاتم الانبیاء محمد (ص) است، و ظاهر جمله یتلوا علیکم ایات اللَّه مبینات ، این معنا را تایید می‌کند، و بنا بر این، مراد از انزال رسول، بعثت او از ناحیه عالم غیب، و ظهور او برای بشر به عنوان رسالت از ناحیه خداست، بعد از سالها که از چنین نعمتی بی‌بهره بودند، و احتمال رسیدن به آن را هم نمی‌دادند، هم چنان که در باره خلقت آهن هم این تعبیر را آورده و فرموده: <span class="aya" rel="57_25" data-words="14-16">و أنزلنا الحدید</span><span class="footnote" rel="1" title="ما آهن را نازل کردیم سوره حدید، آیه ۲۵">*</span>، و معلوم است که نمی‌خواهد بفرماید آهن را از آسمان انداختیم، بلکه می‌خواهد بفرماید: این نعمت از ناحیه ما است. </p> <p>و این تعبیر که در آیه شریفه در باره رسول آمده، صاحب کشاف را بر آن داشته که کلمه <em>رسولا</em> را به جبرئیل تفسیر کند، آن گاه منظور از جمله یتلوا علیکم... -تا آیات روشن خدای را به روشنی برایتان تلاوت کند ، این می‌شود که جبرئیل آیات خدا را بر پیغمبر بدان جهت که رهبر و متبوع شما است تلاوت می‌کند<span class="footnote" rel="2" title="تفسیر کشاف، ج ۴، ص ۵۶۰">*</span>. ولی ظاهر جمله‌ <span class="aya" rel="65_11" data-words="2-3">یتلوا علیکم...</span> غیر این معنایی است که صاحب کشاف گفته. </p> <p>این احتمال هم هست که کلمه <em>رسولا</em> با فعلی تقدیری منصوب شده باشد، و تقدیر کلام ارسل رسولا یتلوا علیکم ایات اللَّه باشد، و مراد از ذکری که بر امت نازل شده قرآن     <code class="page" rel="19,546"/> کریم، و یا أحکام و معارف آن باشد. </p> <p> <span class="aya" rel="65_11" data-words="7-16">لیخرج الذین آمنوا و عملوا الصالحات من الظلمات إلی النور</span> -تفسیر این آیه در آیات نظیر آن گذشت. </p> <p> <span class="aya" rel="65_11" data-words="17-32">و من یؤمن بالله و یعمل صالحا یدخله جنات تجری من تحتها الأنهار خالدین فیها أبدا</span> -این قسمت از آیه کسانی را که به خدا ایمان آورده عمل صالح انجام دهند، وعده جمیل و بشارت به بهشت می‌دهد. </p> <p> <span class="aya" rel="65_11" data-words="33-37">قد أحسن الله له رزقا</span> <span class="phrase">-در این جمله احسان خدا را در آنچه به ایشان روزی کرده می‌ستاید، و مراد از <em rel="fa_65_11_37-37" data-sentence="73:117">رزق</em> ایمانی است که به ایشان روزی کرده، و همچنین عمل صالحی که توفیقش را به ایشان داده، و بهشتی که در آخرت به ایشان می‌دهد.</span> ولی بعضی<span class="footnote" rel="1" title="مجمع البیان، ج ۱۰، ص ۳۱۰">*</span> از مفسرین گفته‌اند: مراد از رزق تنها بهشت است. </p> <h3> <span class="title" rel="65_8 65_9 65_10 65_11 65_12">مقصود از اینکه خداوند زمین را مانند آسمان‌ها هفت تا آفرید</span> </h3> <p> <code class="aya" rel="65_12"/> <span class="aya" rel="65_12" data-words="1-12">الله الذی خلق سبع سماوات و من الأرض مثلهن یتنزل الأمر بینهن...</span> بیانی است که مضمون آیات قبل را که همانا مساله ربوبیت خدای تعالی و بعثت رسول بود تاکید می‌کند، می‌فرماید خدایی برای شما رسول فرستاده، و ذکر نازل کرده، تا او را اطاعت کنید و به احکام ذکرش عمل کنید، و نیز خدایی شما را تهدید کرده به اینکه اگر تمرد کنید و مخالفتش نمایید، حسابی شدید از شما خواهد کشید و به عذابی الیم دچار خواهد ساخت، و باز خدایی شما را بشارت داده که اگر اطاعتش کنید، به بهشت جاودانتان خواهد برد، که هفت آسمان و هفت زمین را آفریده، خدایی است قدیر و علیم. </p> <p>مطالبی که می‌توان در تفسیر جمله‌ <span class="aya" rel="65_12" data-words="1-5">الله الذی خلق سبع سماوات</span> گفت، در تفسیر سوره حم سجده گذشت. </p> <p>و <span class="phrase">از ظاهر جمله‌ <span class="aya" rel="65_12" data-words="6-9">و من الأرض مثلهن</span> بر می‌آید که مراد از <em rel="fa_65_12_9-9" data-sentence="106:274">مثل</em> مثلیت عددی است، یعنی همانطور که آسمان هفت تا است، زمین هم مثل آن هفت تا است، حال باید دید منظور از هفت تا زمین چیست؟ در این باب چند احتمال هست: اول اینکه بگوییم منظور از هفت تا زمین هفت عدد از کرات آسمانی است، که ساختمانش از نوع ساختمان زمینی است که ما در آن زندگی می‌کنیم.</span> دوم اینکه بگوییم منظور از آن تنها زمین خود ما است، که دارای هفت طبقه است، که (چون طبقات پیاز) رویهم قرار دارند، و به تمام کره احاطه دارند، و ساده‌ترین طبقاتش همین طبقه اولی است که ما روی آن قرار داریم. سوم اینکه   <code class="page" rel="19,547"/> بگوییم منظور از زمین‌های هفتگانه اقلیم‌ها و قسمت‌های هفتگانه روی زمین است، که  (علمای جغرافی قدیم) بسیط زمین را به هفت قسمت (و یا قاره) تقسیم کرده‌اند این چند وجه وجوهی است که هر یک طرفدارانی دارد، و چه بسا با مراجعه به مطالبی که در تفسیر سوره حم سجده گذشت، بتوان به احتمال چهارم دست یافت. </p> <p>و چه بسا گفته باشند که مراد از جمله‌ <span class="aya" rel="65_12" data-words="6-9">و من الأرض مثلهن</span>، این است که خدای تعالی از زمین چیزی خلق کرده، مثل آسمانهای هفتگانه، و آن عبارت است از انسان که موجودی است مرکب از ماده زمینی، و روحی آسمانی، که در آن روح نمونه‌هایی از ملکوت آسمانی است. </p> <h3> <span class="title" rel="65_12">مراد از امر و نزول آن بین آسمان‌ها و زمین در جمله: <span class="aya" rel="65_12" data-words="10-12">یتنزل الأمر بینهن...</span> </span> </h3> <p> و <span class="phrase">از ظاهر جمله‌ <span class="aya" rel="65_12" data-words="10-12">یتنزل الأمر بینهن</span>، بر می‌آید که ضمیر در آن به کلمه <em rel="fa_65_12_5-5" data-sentence="121:1258">سماوات</em> و  <em rel="fa_65_12_8-8" data-sentence="184:1242">ارض</em> هر دو بر می‌گردد، و منظور از کلمه <em>امر</em> همان امر الهی است که آیه شریفه‌ <span class="aya" rel="36_82" data-words="1-10">إنما أمره إذا أراد شیئا أن یقول له کن فیکون</span><span class="footnote" rel="1" title="فرمان نافذ خدا (در عالم) چنین است که هر گاه اراده خلقت چیزی را بکند به محض اینکه بگوید باش، موجود می‌شود سوره یس، آیه ۸۲">*</span> تفسیرش کرده، می‌فرماید امر خدا همان کلمه ایجاد است، و آن وقت منظور از تنزل امر بین آسمانها و زمین، شروع کردن به نزول از مصدر امر به طرف آسمانها است که از یکی به سوی دیگری نازل می‌شود تا به عالم ارضی برسد، تا آنچه خدای عز و جل اراده کرده تکون یابد، چه اعیان موجودات و چه آثار و چه ارزاق و چه مرگ و زندگی و چه عزت و ذلت و چه غیر اینها، هم چنان که در جای دیگر قرآن آمده: <span class="aya" rel="41_12" data-words="6-11">و أوحی فی کل سماء أمرها</span><span class="footnote" rel="2" title="در هر آسمانی امر آن آسمان را وحی کرد سوره حم سجده، آیه ۱۲">*</span>، و نیز فرموده: <span class="aya" rel="32_5" data-words="1-17">یدبر الأمر من السماء إلی الأرض ثم یعرج إلیه فی یوم کان مقداره ألف سنة مما تعدون</span><span class="footnote" rel="3" title="از آسمان تا زمین تدبیر امر می‌کند، آن گاه به سوی آن عروج می‌نماید، در روزی که مقدارش هزار سال از سالهایی است که شما می‌شمارید سوره الم سجده، آیه ۵">*</span>.</span> </p> <p>بعضی<span class="footnote" rel="4" title="مجمع البیان، ج ۱۰، ص ۳۱۱">*</span> از مفسرین گفته‌اند: مراد از امر دستورات شرعی است، که ملائکه وحی آنها را از آسمان به سوی رسول خدا (ص) وحی می‌کنند، چون رسول خدا  (ص) در زمین قرار داشت، لیکن این مفسرین آیه را بدون هیچ دلیلی تخصیص زده‌اند و کلمه <em>امر</em> را منحصر در أوامر تشریعی نموده‌اند، علاوه بر این، ذیل آیه شریفه که می‌فرماید: <span class="aya" rel="65_12" data-words="13-15">لتعلموا أن الله...</span> با این تخصیص نمی‌سازد. </p> <p>         <code class="page" rel="19,548"/> <span class="aya" rel="65_12" data-words="14-27">أن الله علی کل شیء قدیر و أن الله قد أحاط بکل شیء علما</span> -این قسمت از آیه یکی از نتائج مترتب بر خلقت آسمانهای هفتگانه و از زمین مثل آن را ذکر می‌کند، و در آن خلقت و امر به خدای تعالی نسبت داده شده و مخصوص آن جناب شده است، و همین طور هم هست، چون هیچ متفکری که در مساله خلقت غور کند، در این معنا شکی برایش باقی نمی‌ماند که قدرت خدای تعالی شامل هر چیز و علمش محیط به هر چیز است، پس بر چنین کسی یعنی بر همه خردمندان مؤمن واجب است که از مخالفت امر او بپرهیزند، چون سنت این خدای قدیر علیم بر این جاری شده که مطیعان اوامرش را پاداش، و اهل عتو و استکبار را مجازات فرماید، هم چنان که خودش در باره این سنت فرموده: <span class="aya" rel="11_102" data-words="1-14">و کذلک أخذ ربک إذا أخذ القری و هی ظالمة إن أخذه ألیم شدید</span><span class="footnote" rel="1" title="و این چنین است اخذ پروردگارت، وقتی که اهل قریه‌ای را در حال ظلم گرفتار می‌کند، که اخذ او دردناک و شدید است سوره هود، آیه ۱۰۲">*</span>. </p> <h3>بحث روایتی‌ <span class="title" rel="65_10 65_11"> (دو روایت در ذیل جمله‌ <span class="aya" rel="65_10-11" data-words="13-18">قد أنزل الله إلیکم ذکرا، رسولا...</span> و در باره خلقت سماوات و ارضین) </span> </h3> <p> در تفسیر قمی در ذیل آیه شریفه‌ <span class="aya" rel="65_8" data-words="1-4">و کأین من قریة</span>، آمده که: منظور از قریه اهل قریه است<span class="footnote" rel="2" title="تفسیر قمی، ج ۲، ص ۳۷۵">*</span>. </p> <p>و در تفسیر برهان از ابن بابویه نقل شده که وی به سند خود از ریان بن صلت از حضرت رضا (ع) روایت کرده که در گفتگویش با مامون فرموده: منظور از ذکر، رسول خدا (ص)، و ما اهل آن جناب هستیم، و این معنا در کتاب خدا هم آمده، آنجا که در سوره طلاق فرموده: <span class="aya" rel="65_10-11" data-words="6-23">فاتقوا الله یا أولی الألباب الذین آمنوا قد أنزل الله إلیکم ذکرا، رسولا یتلوا علیکم آیات الله مبینات</span> که در آن منظور از ذکر را رسول خدا (ص) دانسته، پس ذکر، رسول خدا (ص) و ما اهل بیت او هستیم. </p> <p>و در تفسیر قمی است که پدرم از حسین بن خالد از ابی الحسن رضا (ع) برایم حدیث کرد که وی گفت: من به آن جناب عرضه داشتم: مرا از معنای کلام خدای عز و جل آنجا که می‌فرماید: <span class="aya" rel="51_7" data-words="1-4">و السماء ذات الحبک</span> خبر بده، فرمود: آسمان محبوک به زمین     <code class="page" rel="19,549"/> است، آن گاه امام انگشتان خود را در هم کرد و فرمود: اینطور محبوک به زمین است، عرضه داشتم: چطور آسمان محبوک به زمین است، با اینکه خدای تعالی می‌فرماید: <span class="aya" rel="13_2" data-words="3-7">رفع السماوات بغیر عمد ترونها</span> -خدا آسمان را بدون ستونهایی که به چشم شما بیاید بر افراشته ،  (و معلوم است که از این آیه بر می‌آید آسمان به زمین تکیه ندارد، پس چگونه شما می‌گویید آسمان و زمین به هم فرو رفته‌اند؟) فرمود: سبحان اللَّه مگر این خدای سبحان نیست که می‌فرماید:  بدون ستونهایی که به چشم شما بیاید؟ عرضه داشتم: بله. فرمود: پس معلوم می‌شود ستونهایی هست، ولی به چشم شما نمی‌آید. </p> <p>عرضه داشتم: خدا مرا فدایت کند، آن ستونها چگونه است؟ حسین بن خالد می‌گوید: امام (ع) کف دست چپ خود را باز کرد و دست راست خود را در آن قرار داد و فرمود: این زمین دنیا است، و آسمان دنیا بر بالای زمین قبه‌ای است، و زمین دوم بالای آسمان دنیا، و آسمان دوم قبه‌ای است بر بالای آن، و زمین سوم بالای آسمان دوم قرار گرفته، و آسمان سوم قبه‌ای است بر بالای آن، و زمین چهارم بالای آسمان سوم است، و آسمان چهارم بر بالای آن قبه است، و زمین پنجم بالای آسمان چهارم است، و آسمان پنجم قبه‌ای است روی آن، و زمین ششم بر بالای آسمان پنجم است، و آسمان ششم قبه‌ای است روی آن، و زمین هفتم بالای آسمان ششم واقع است، و آسمان هفتم قبه‌ای است بالای آن، و عرش رحمان تبارک و تعالی بر بالای آسمان هفتم قرار دارد، و این کلام خدای تعالی است که می‌فرماید: <span class="aya" rel="65_12" data-words="2-12">الذی خلق سبع سماوات و من الأرض مثلهن یتنزل الأمر بینهن</span>. </p> <p>و اما منظور از صاحب امر، رسول خدا (ص) و وصی بعد از رسول خدا (ص) است، که قائم بر وجه زمین است، که امر الهی تنها به سوی او نازل می‌شود، یعنی از آسمانهای هفتگانه و زمین‌های هفتگانه فرود می‌آید. </p> <p>عرضه داشتم: ما که بیش از یک زمین زیر پای خود نمی‌بینیم، فرمود: آری زیر پای ما تنها یک زمین است، و آن شش زمین دیگر فوق ما قرار دارند<span class="footnote" rel="1" title="تفسیر قمی، ج ۲، ص ۳۲۸">*</span>. </p> <p>مؤلف: و از طبرسی از عیاشی از حسین بن خالد از حضرت رضا (ع) نظیر این روایت حکایت شده<span class="footnote" rel="2" title="مجمع البیان، ج ۱۰، ص ۳۱۱">*</span>. </p> <p>و این حدیث در باب خودش حدیثی نادر است، و با در نظر گرفتن ذیل آن که سخن از تنزل امر دارد، این معنا به ذهن نزدیکتر می‌رسد که امام خواسته‌اند از باطن عالم خبر دهند نه از ظاهر آن و خلقت مادیش، و خدا داناتر است. </p> 
