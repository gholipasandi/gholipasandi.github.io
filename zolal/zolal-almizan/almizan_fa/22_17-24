<h3 class="ayas">سوره الحج آیه‌های ۱۷ تا ۲۴</h3><code class="section" rel="22_17-24"/><h3>ترجمه آیات</h3> <p> <span class="trans" rel="22_17">کسانی که ایمان آوردند و آنان که یهودی شدند و صابئی‌ها و نصاری و مجوس و کسانی که شرک آوردند خدا در روز رستاخیز میانشان امتیاز می‌نهد، و از هم جدایشان می‌کند که خدا به همه چیز گواه است. <code class="page" rel="14,504"/> «۱۷» </span><span class="trans" rel="22_18"> مگر ندانی که هر که در آسمانها و در زمین هست با خورشید و ماه و ستارگان و کوه‌ها و درختان و جانوران و بسیاری مردمان خدا را سجده می‌کنند و بسیاری نیز عذاب بر آنها محقق شده و هر کس که خدا خوارش کند دیگر کسی نیست که او را گرامی بدارد که خدا هر چه بخواهد می‌کند.  «۱۸» </span><span class="trans" rel="22_19">این دو طایفه دشمنان هم هستند که در مورد پروردگارشان با یکدیگر مخاصمه کرده‌اند، و کسانی که کافرند برایشان جامه‌هایی از آتش بریده شده و از بالای سرهایشان آب جوشان ریخته می‌شود.  «۱۹» </span><span class="trans" rel="22_20">که امعاء ایشان را با پوستها بگدازد.  «۲۰» </span><span class="trans" rel="22_21">و برایشان گرزهایی آهنین آماده است.  «۲۱» </span><span class="trans" rel="22_22">هر وقت بخواهند از آن شدت و محنت در آیند بدان باز گردانیده شوند (گویند) عذاب سوزان را بچشید.  «۲۲» </span><span class="trans" rel="22_23">خدا کسانی را که ایمان آورده و کارهای شایسته کرده‌اند به بهشتهایی می‌برد که در آن جویها روان است، در آنجا دستبندها از طلا و مروارید زیور کنند و لباسشان در آنجا دیبا خواهد بود.  «۲۳» </span><span class="trans" rel="22_24">آنان به گفتار نیک هدایت شده‌اند و به راه ستوده رهنمایی گشته‌اند.  «۲۴» </span></p>           <h3>بیان آیات</h3> <p> بعد از آنکه در آیات سابق اختلاف مردم و خصومت آنان را در باره خدای سبحان نقل کرد که یکی تابع پیشوایی گمراه کننده است و دیگری پیشوایی است گمراه کننده که بدون علم در باره خدا جدال می‌کند، و یکی دیگر مذبذب و سرگردانی است که خدا را در یک صورت می‌پرستد و در سایر صور به شرک قبلی خود بر می‌گردد و دیگری به خدای سبحان ایمان دارد و عمل صالح می‌کند، اینک در این آیات می‌فرماید که خدا علیه ایشان شهادت می‌دهد و به زودی در روز قیامت میان آنان داوری می‌کند در حالی که همه خاضع و مقهور او هستند و در برابر عظمت و کبریای او به سجده در می‌آیند، سجده حقیقی-و لو اینکه بعضی از اینان یعنی آنهایی که عذاب بر آنان حتمی شده بر حسب ظاهر از سجده امتناع کنند- آن گاه اجر مؤمنین و کیفر غیر مؤمنین را بعد از فصل قضاء در قیامت بیان می‌کند. </p> <h3> <span class="title" rel="22_17"><span class="phrase">مراد از <span class="aya" rel="22_14" data-words="4-5">الذین آمنوا</span>، <span class="aya" rel="22_17" data-words="5-6">الذین هادوا</span>، <em rel="fa_22_17_10-10" data-sentence="142:155">نصاری</em> ، <em rel="fa_22_17_8-8" data-sentence="204:137">صابئین</em> ، <em rel="fa_22_17_12-12" data-sentence="265:121">مجوس</em>  و <span class="aya" rel="22_17" data-words="14-15">الذین أشرکوا</span> که فرمود: خدا در قیامت بین آنان حکم به حق می‌کند</span> </span> </h3> <p> <span class="aya" rel="22_17" data-words="1-21">إن الذین آمنوا و الذین هادوا و الصابئین و النصاری و المجوس و الذین أشرکوا إن الله یفصل بینهم یوم القیامة...</span> مراد از <span class="aya" rel="22_17" data-words="2-3">الذین آمنوا</span> به قرینه مقابله کسانی است که به محمد بن عبد اللَّه ( ص) و کتاب و قرآن ایمان آوردند. و مراد از <span class="aya" rel="22_17" data-words="4-6">و الذین هادوا</span> گروندگان به موسی و<code class="page" rel="14,505"/> پیامبران قبل از موسی است که در موسی توقف کردند و کتابشان تورات است. که بخت نصر پادشاه بابل وقتی در اواسط قرن هفتم بر آنان مستولی شد قبل از مسیح آن را سوزانید و مدتها به کلی نابود شد تا آنکه عزرای کاهن در اوایل قرن ششم قبل از مسیح در روزگاری که کورش پادشاه ایران بابل را فتح نموده و بنی اسرائیل را از اسارت نجات داده به سرزمین مقدس برگردانید آن را به رشته تحریر در آورد. </p> <p>و <span class="phrase">مراد از <em rel="fa_22_17_8-8" data-sentence="8:510">صابئین</em> پرستندگان کواکب نیست به دلیل خود آیه که میان صابئین و مشرکین مقابله انداخته بلکه-به طوری که بعضی گفته‌اند-صابئین عبارتند از معتقدین به کیشی که حد وسط میان یهودیت و مجوسیت است و کتابی دارند که آن را به حضرت یحیی بن زکریای پیغمبر نسبت داده‌اند، و امروز عامه مردم ایشان را (صابئی) می‌گویند، و ما در ذیل آیه شریفه‌ <span class="aya" rel="2_62" data-words="1-10">إن الذین آمنوا و الذین هادوا و النصاری و الصابئین</span><span class="footnote" rel="1" title="سوره بقره، آیه ۶۲">*</span> بحثی در باره صابئین گذراندیم.</span> </p> <p>و <span class="phrase">مراد از <em rel="fa_22_17_10-10" data-sentence="8:270">نصاری</em> گروندگان به مسیح، عیسی بن مریم (ع) و پیامبران قبل از وی، و کتب مقدسه انجیل‌های چهارگانه (لوقا، مرقس، متی و یوحنا) و کتب عهد قدیم است، البته آن مقدار از کتب عهد قدیم که کلیسا آن را مقدس بداند، لیکن قرآن کریم می‌فرماید: کتاب مسیحیان تنها آن انجیلی است که به عیسی نازل شد.</span> </p> <p>و <span class="phrase">منظور از <em rel="fa_22_17_12-12" data-sentence="9:76">مجوس</em> قوم معروفی هستند که به زرتشت گرویده، کتاب مقدسشان  <em>اوستا</em> نام دارد.</span> چیزی که هست تاریخ حیات زرتشت و زمان ظهور او بسیار مبهم است، به طوری که می‌توان گفت به کلی منقطع است. این قوم کتاب مقدس خود را در داستان استیلای اسکندر بر ایران به کلی از دست دادند، و حتی یک نسخه از آن نماند، تا آنکه در زمان ملوک ساسانی مجددا به رشته تحریر در آمد، و به همین جهت ممکن نیست بر واقعیت مذهب ایشان وقوف یافت. آنچه مسلم است، مجوسیان معتقد هستند که برای تدبیر عالم دو مبدأ است، یکی مبدأ خیر، و دیگری مبدأ شر. اولی نامش <em>یزدان</em> و دومی <em>اهریمن</em> و یا اولی <em>نور</em> ، و دومی <em>ظلمت</em> است. و نیز مسلم است که ایشان ملائکه را مقدس دانسته، بدون اینکه مانند بت‌پرستان برای آنها بتی درست کنند، به آنها توسل و تقرب می‌جویند. و نیز مسلم است که عناصر بسیطه-و مخصوصا آتش را-مقدس می‌دارند. و در قدیم الایام مجوسیان در ایران و چین و هند و غیر آنها آتشکده‌هایی داشتند که وجود همه عالم را مستند به   <code class="page" rel="14,506"/> <em>اهورامزدا</em> دانسته، او را ایجاد کننده همه می‌دانستند. </p> <p>و اما مراد از <em>مشرکین</em> در <span class="aya" rel="22_17" data-words="13-15">و الذین أشرکوا</span> همان وثنی‌ها هستند که بت می‌پرستیدند، و اصول مذاهب آنها سه است: یکی مذهب وثنیت صابئه، و یکی وثنیت برهمائیه، و یکی بودایی. البته این سه مذهب اصول مذاهب مشرکین است، و گر نه اقوام دیگری هستند که از اصنام هر چه‌ بخواهند و به هر نحوی بخواهند می‌پرستند، بدون اینکه پرستش خود را بر اصل منظمی استوار سازند، مانند بت‌پرستان حجاز، و طوائفی در اطراف معموره جهان، که گفتار مفصل و شرح عقایدشان در جلد دهم این کتاب گذشت. </p> <p> <span class="aya" rel="22_17" data-words="16-21">إن الله یفصل بینهم یوم القیامة</span> -مقصود از این <em>فصل</em> فصل قضاء و حکم به حق در مسائلی است که صاحبان این مذاهب در آن اختلاف داشته‌اند، تا محق آنان از مبطل جدا شود، آن چنان که هیچ ساتری در میان نماند، و هیچ حاجبی جلو آن حکم به حق را نگیرد. </p> <p>و اگر کلمه <em>ان</em> در این آیه شریفه تکرار شده برای تاکید است، چون میان <em>ان</em> ، اول، و خبرش زیاد فاصله شده، لذا دوباره <em>ان</em> را تکرار فرموده تا تاکید، اثر خود را ببخشد. </p> <p>نظیر این تکرار در سوره نحل آمده: <span class="aya" rel="16_110" data-words="1-19">ثم إن ربک للذین هاجروا من بعد ما فتنوا ثم جاهدوا و صبروا إن ربک من بعدها لغفور رحیم</span><span class="footnote" rel="1" title="سوره نحل، آیه ۱۱۰">*</span> و نیز در همان سوره این تکرار آمده، می‌فرماید: <span class="aya" rel="16_119" data-words="1-20">ثم إن ربک للذین عملوا السوء بجهالة ثم تابوا من بعد ذلک، و أصلحوا إن ربک من بعدها لغفور رحیم</span><span class="footnote" rel="2" title="سوره نحل، آیه ۱۱۹">*</span>. </p> <p> <span class="aya" rel="22_17" data-words="22-27">إن الله علی کل شیء شهید</span> -این جمله تعلیل آن فصل است که چگونه فصل به حق است. </p> <p><code class="aya" rel="22_18"/> <span class="aya" rel="22_18" data-words="1-26">أ لم تر أن الله یسجد له من فی السماوات و من فی الأرض و الشمس و القمر و النجوم و الجبال و الشجر و الدواب...</span> ظاهرا خطاب در جمله‌ <span class="aya" rel="22_18" data-words="1-3">أ لم تر</span> به همه کسانی است که می‌توانند ببینند و صلاحیت خطاب را دارند، و منظور از دیدن در اینجا، دانستن است. </p> <p>البته ممکن هم هست بگوییم خطاب مختص به رسول خدا (ص) است، و مقصود از رؤیت، رؤیت قلبی است، هم چنان که در باره آن فرموده: <span class="aya" rel="53_11-12" data-words="1-10">ما کذب الفؤاد ما رأی، أ فتمارونه علی ما یری</span><span class="footnote" rel="3" title="دل در آنچه دید دروغ نگفت، آیا در آنچه وی دید با او می‌ستیزید سوره نجم، آیات، ۱۱ و ۱۲">*</span>. </p> <h3> <span class="title" rel="22_18">سجده (خضوع و تذلل) تکوینی موجودات در برابر خدا و سجده تشریعی بسیاری از مردم و استکبار بسیاری دیگر که: <span class="aya" rel="22_18" data-words="33-35">حق علیه العذاب</span> </span> </h3> <p> و اینکه در آیه مورد بحث سجده را به غیر عقلا از قبیل خورشید و ماه و ستارگان و کوه‌ها نسبت داده، خود دلیل بر این است که مراد از آن، سجده تکوینی است، نه سجده تشریعی و تکلیفی. و سجده تکوینی عبارت است از تذلل و اظهار کوچکی در مقابل عزت و کبریایی خدای عز و جل، و در تحت قهر و سلطنت او. و لازمه آن این است که کلمه <em>من</em> در جمله‌ <span class="aya" rel="22_18" data-words="12-14">من فی الأرض</span> شامل نوع انسان، از مؤمن و کافر، بشود چون در سجده تکوینی و تذلل وجودی، استثنایی نیست. </p> <p>و اگر در زمره سجده کنندگان خود آسمان و زمین را نام نبرد، با اینکه حکم سجده تکوینی شامل آنها نیز هست، می‌فهماند که معنای کلام این است که مخلوقات علوی و سفلی چه آنها که عقل دارند و چه آنها که ندارند، در وجودشان خاضع و متذلل در برابر عزت و کبریایی خدایند، و مدام با هستی خود به طور تکوین و اضطرار سجده می‌کنند. </p> <p>جمله: <span class="aya" rel="22_18" data-words="27-30">و کثیر من الناس</span> عطف است بر جمله‌ <span class="aya" rel="22_18" data-words="8-10">من فی السماوات...</span> و معنایش این است که: سجده می‌کندبرای او هر کس که در آسمانها و زمین است و نیز سجده می‌کند برای او بسیاری از مردم. و اگر سجده آدمی را به بسیاری از آنان نسبت داد، خود دلیلی است بر اینکه منظور از این سجده نوع دیگری از سجده و غیر از سجده سابق است، چون اگر همان مقصود بود، تمامی افراد بشر در آن سجده شرکت دارند. پس این نوع سجده همان سجده تشریعی، و اختیاری و به رو افتادن به زمین برای تجسم تذلل است، تا آن تذلل و عبودیت تکوینی و ذاتی را اظهار کنند. </p> <p>و در جمله‌ <span class="aya" rel="22_18" data-words="31-35">و کثیر حق علیه العذاب</span> با جمله قبلی مقابله افتاده و این مقابله می‌رساند که معنای آن این است که مقصود از آن بسیاری که عذاب بر آنان حتمی شده کسانی هستند که از سجده سر می‌تابند، چیزی که هست اثر سرپیچی که همان عذاب است در جای خود آن ذکر شده، و اگر ثبوت عذاب در جای خودداری از سجده ذکر شده، برای این است که دلالت کند بر اینکه این عذاب عین همان عمل ایشان است، که به صورت عذاب به ایشان بر می‌گردد. و نیز برای این است که زمینه را برای جمله بعدی که می‌فرماید <span class="aya" rel="22_18" data-words="36-43">و من یهن الله فما له من مکرم</span> فراهم سازد، چون جمله مذکور دلالت می‌کند بر اینکه ثبوت عذاب برای آنان به دنبال سرپیچی آنان از سجده، خواری و ذلت است که دیگر دنبالش کرامت و خیری نخواهد بود. </p> <p>پس امتناع آنان از سجود، به مشیت خدا عذاب را برای ایشان به دنبال دارد، و آن عذاب هم عبارت است از خواری و ذلتی که بعد از آن کرامتی تا ابد نخواهد بود، برای اینکه<code class="page" rel="14,508"/> همه خیرها، و خیر همه‌اش به دست خدا است، هم چنان که فرموده: <span class="aya" rel="3_26" data-words="22-23">بیدک الخیر</span><span class="footnote" rel="1" title="سوره آل عمران، آیه ۲۶">*</span> و با این حال اگر او خیر را از شخصی دریغ بدارد، دیگر کسی نیست که خیر را به آن شخص برساند. </p> <p>جمله‌ <span class="aya" rel="22_18" data-words="44-48">إن الله یفعل ما یشاء</span> کنایه است از عموم قدرت خدا، و تعلیلی است برای مطالب قبل که یکی اثبات عذاب بود برای مستکبرین از سجده برای خدا، و یکی اهانت آنان بود، اهانتی که بعد از آن کرامتی نباشد. </p> <p>پس معنای آیه-و خدا داناتر است-این می‌شود که: خدا در روز قیامت میان مردمی که با هم اختلاف داشتند حکم می‌کند و آنها را از یکدیگر متمایز و جدا می‌سازد. تو که خوب می‌دانی که موجودات علوی و سفلی همه با تکوین و هستی خود در برابر خدا تذلل و خضوع دارند و تنها بشر است که بسیاری از آنان در مقام عبودیت برخاسته، خضوع و عبودیت ذاتی خود را اظهار می‌دارند و بعضی از ایشان از این اظهار استنکاف می‌ورزند، و این دسته کسانی هستند که عذاب بر آنان حتمی شده، و خدا خوارشان می‌سازد، خواریی که بعد از آن دیگر کرامتی نباشد، و او بر هر چه بخواهد قادر است و آنچه بخواهد می‌کند. </p> <p>با این معنایی که برای آیه کردیم وجه اتصالش به ما قبل روشن گردید. </p> <p><code class="aya" rel="22_19"/> <span class="aya" rel="22_19" data-words="1-17">هذان خصمان اختصموا فی ربهم فالذین کفروا قطعت لهم ثیاب من نار یصب من فوق رؤسهم الحمیم</span> <span class="phrase">اشاره با کلمه <em rel="fa_22_19_1-1" data-sentence="14:248">هذان</em> به دو طایفه‌ای است که جمله‌ <span class="aya" rel="22_17" data-words="16-21">إن الله یفصل بینهم یوم القیامة</span> و جمله بعدی‌اش: <span class="aya" rel="22_18" data-words="27-35">و کثیر من الناس و کثیر حق علیه العذاب</span> بر آن دو دلالت می‌کرد.</span> </p> <h3> <span class="title" rel="22_19 22_17 22_18 22_20 22_21 22_22 22_23 22_24">تمامی مذاهب مختلف به دو دسته: <em>محق</em> و <em>مبطل</em> منقسمند و همه اختلافاتشان به اختلاف در ربوبیت خدا بر می‌گردد</span> </h3> <p> و از اینکه اختلاف کنندگان بشر را با اینکه ادیان آنان و مذاهبشان بسیار است، منحصر در دو طایفه کرده فهمیده می‌شود که برگشت تمامی ادیان مختلف به دو طایفه است، یکی حق و یکی باطل، چون اگر این دو جامع را در نظر نگیریم، به هیچ معنای دیگری نمی‌توانیم مذاهب مختلف عالم را در تحت آن معنادو تا کنیم. و محق و مبطل در عالم دو طایفه هستند در مقابل هم، یکی به حق ایمان دارد و دیگری به آن کفر می‌ورزد. پس طوائف مذکور در آیه هم، با همه اختلافی که در اقوال آنان است منحصر در دو خصمند، و با اینکه دو خصم هستند، اقوال مختلفی بیشتر از دو تا دارند. بنا بر این خوب می‌توان فهمید که تعبیر <span class="aya" rel="22_19" data-words="2-3">خصمان اختصموا</span> چقدر جالب و پر معنا است. از یک طرف اهل خصومت را تثنیه آورده،   <code class="page" rel="14,509"/> و از سوی دیگر خصومتشان را به صورت جمع تعبیر کرده، و آن گاه خصومتشان را در بارها پروردگارشان دانسته و فهمانده که اختلافشان در وصف ربوبیت خدای تعالی بوده، و در نتیجه فهمانده است که برگشت تمامی اختلافات مذاهب هر قدر هم که زیاد باشند در یک مساله است، و آن وصف ربوبیت خدا است. </p> <p>پاره‌ای رب خود را به اسماء و صفاتی توصیف می‌کنند که او مستحق و سزاوار آنها است و هم افعالی به او نسبت می‌دهند که لایق ساحت اوست، و به آن اوصافی که گفتیم ایمان دارند. اینها اهل حقند، و بر طبق همین اوصاف، و آنچه آن اوصاف اقتضاء دارند عمل می‌کنند، و در نتیجه اعمالشان جز صالحات چیزی نیست. </p> <p><span class="phrase">پاره‌ای دیگر او را به آنچه از اسماء و صفات که مستحق و سزاوار است توصیف نمی‌کنند، مثلا برای او شریک یا فرزند قائل می‌شوند و در نتیجه وحدانیت او را منکر می‌گردند، و یا صنع و ایجاد عالم را به طبیعت و یا دهر نسبت می‌دهند، و یا منکر رسالت و نبوت، و یا رسالت بعضی از رسل، و یا منکر یکی از ضروریات دین حق می‌شوند، و در نتیجه به حق کفر می‌ورزند و آن را می‌پوشانند،  (چون کفر همان پوشاندن حق است)، و این کافر و آن مؤمن به آن معنایی که گفتیم عبارتند از <em rel="fa_22_19_2-2" data-sentence="443:2">خصمان</em> .</span> </p> <p>آن گاه شروع کرده، در بیان کیفر و سزای آن دو خصم، و عاقبت امر هر یک از آن دو، و نخست کیفر کفار را بیان نموده، می‌فرماید: <span class="aya" rel="22_19" data-words="6-17">فالذین کفروا قطعت لهم ثیاب من نار یصب من فوق رؤسهم الحمیم</span> یعنی برای کفار لباس از آتش می‌برند، و از بالای سرشان آب جوش بر سرشان می‌ریزند. </p> <p><code class="aya" rel="22_20"/> <span class="aya" rel="22_20" data-words="1-7">یصهر به ما فی بطونهم و الجلود</span> کلمه <em>صهر</em> به معنای آب کردن است، و معنای آیه این است که با آن آب جوش آنچه در داخل جوف ایشان، از معده و روده و غیره است، همه آب می‌شود. </p> <p><code class="aya" rel="22_21"/> <span class="aya" rel="22_21" data-words="1-5">و لهم مقامع من حدید</span> <span class="phrase">کلمه <em rel="fa_22_21_3-3" data-sentence="5:60">مقامع</em> جمع <em rel="fa_22_21_3-3" data-sentence="64:41">مقمعة</em> و <em rel="fa_22_21_3-3" data-sentence="122:24">مقمعة</em> به معنای پتک و گرز است.</span> </p> <p><code class="aya" rel="22_22"/> <span class="aya" rel="22_22" data-words="1-13">کلما أرادوا أن یخرجوا منها من غم أعیدوا فیها و ذوقوا عذاب الحریق</span> <span class="phrase">ضمیر <em rel="fa_22_22_5-5" data-sentence="5:54">منها</em> به آتش بر می‌گردد، و کلمه <em rel="fa_22_22_6-7" data-sentence="85:13">من غم</em> بیان آن است.</span> و ممکن هم هست کلمه <em>من</em> به معنای سببیت باشد. و <span class="phrase">کلمه <em rel="fa_22_22_13-13" data-sentence="5:96">حریق</em> به معنای <em>محرق-سوزاننده</em>  است، مانند <em>الیم</em> که به معنای <em>مولم-دردآور</em> است.</span> <code class="page" rel="14,510"/><code class="aya" rel="22_23"/> <span class="aya" rel="22_23" data-words="1-5">إن الله یدخل الذین آمنوا...</span> <span class="phrase">کلمه <em rel="fa_22_23_17-17" data-sentence="5:244">اساور</em> به طوری که گفته‌اند جمع <em rel="fa_22_23_17-17" data-sentence="87:205">اسورة</em> است، و <em rel="fa_22_23_17-17" data-sentence="153:183">اسورة</em> خود جمع  <em rel="fa_22_23_17-17" data-sentence="222:160">سوار</em> است، و <em rel="fa_22_23_17-17" data-sentence="288:139">سوار</em> به طوری که راغب<span class="footnote" rel="1" title="مفردات راغب، ماده &lt;em&gt;سور&lt;/em&gt; ">*</span> گفته معرب <em>دستواره</em> است.</span> و بقیه کلمات آیه روشن است. </p> <p><code class="aya" rel="22_24"/> <span class="aya" rel="22_24" data-words="1-11">و هدوا إلی الطیب من القول و هدوا إلی صراط الحمید</span>  <em>قول طیب</em> کلامی است که در آن خبائث نباشد. و <em>کلام خبیث</em> به معنای کلامی است که یکی از اقسام باطل در آن باشد، و خدای تعالی قول طیب مؤمنین را یک جا جمع نموده، و فرموده: <span class="aya" rel="10_10" data-words="1-16">دعواهم فیها سبحانک اللهم و تحیتهم فیها سلام و آخر دعواهم أن الحمد لله رب العالمین</span><span class="footnote" rel="2" title="یعنی آرمان و شعارشان در بهشت کلمه &lt;em&gt;سبحانک&lt;/em&gt; است و تحیتشان به یکدیگر سلام است و آخرین آرمانشان کلمه‌ &lt;span class=&quot;aya&quot; rel=&quot;۱۰_۱۰&quot; data-words=&quot;۱۳-۱۶&quot;&gt; اَلْحَمْدُ لِلَّهِ رَبِّ اَلْعالَمِینَ &lt;/span&gt; است سوره یونس، آیه ۱۰">*</span>. </p> <p>پس معنای اینکه فرمود به سوی قول طیب هدایت شدند این است که خداوند وسیله را برای چنین سخنی برایشان فراهم نمود. و هدایتشان به صراط حمید-حمید یکی از اسماء خداست-این است که از ایشان جز افعال پسندیده سر نزند، هم چنان که جز کلام طیب از دهان ایشان بیرون نمی‌آید. </p> <p>میان آیه مورد بحث و آیه‌ <span class="aya" rel="22_22" data-words="1-13">کلما أرادوا أن یخرجوا منها من غم أعیدوا فیها و ذوقوا عذاب الحریق</span> مقابله‌ای است، که خواننده عزیز خود آن را درک می‌کند. </p> <h3>بحث روایتی‌ <span class="title" rel="22_18 22_17 22_19 22_20 22_21 22_22 22_23 22_24">روایتی در باره مجوس</span> </h3> <p> در کتاب توحید به سند خود از اصبغ بن نباته از علی (ع) روایت کرده که در حدیثی فرموده: قبل از اینکه مرا از دست بدهید از من پرسش کنید. اشعث ابن قیس برخاست و گفت: یا امیر المؤمنین از مجوس چطور باید جزیه گرفت، با اینکه آنها اهل کتاب نیستند، و پیغمبری به سوی ایشان گسیل نشده؟ فرمود: بله ای اشعث خداوند به سوی آنان کتاب و رسولی فرستاد، تا آنکه وقتی پادشاهی در شبی مست شد و با دختر خود هم بستر گردید. </p> <p>     <code class="page" rel="14,511"/> چون صبح شد خبر در میان مردم انتشار یافت، همه جلوی خانه او گرد آمده گفتند: تو دین ما را آلوده کرده، و از بین بردی، باید بیرون شوی، تا تو را با زدن حد پاک کنیم. پادشاه به ایشان گفت همه جمع شوید و به سخن من گوش فرا دهید، اگر دیدید که هیچ راهی جز حد زدن نیست آن وقت خود دانید، هر کاری می‌خواهید بکنید. </p> <p>و چون همه گرد آمدند به ایشان گفت: هیچ می‌دانید که خدای تعالی هیچ بنده‌ای را گرامی‌تر از پدر و مادر ما، آدم و حوا نیافریده؟ گفتند: بله، درست است. گفت مگر نبود که او دختران خود را به پسران خود داد؟ گفتند، درست است، و همین دین ما باشد؟ همگی بر پیروی چنین مسلکی هم پیمان شدند، خداوند هر علمی که داشتند از سینه‌شان محو کرد و کتابی که در بینشان بود از میانشان برداشت؟ و در نتیجه مجوس کافر و اهل آتشند که بدون حساب وارد آتش می‌شوند، ولی منافقین حالشان شدیدتر از ایشان است؟ اشعث گفت: به خدا سوگند مثل این جواب از کسی نشنیدم، و به خدا سوگند دیگر چنین پرسشی را تکرار نمی‌کنم<span class="footnote" rel="1" title="توحید صدوق، ص ۳۰۶">*</span>. </p> <p>مؤلف: اینکه امام (ع) فرمود: منافقین حالشان بدتر است منظورش تعریض به اشعث منافق است. و اما اینکه مجوسیان اهل کتابند، روایات دیگری نیز بر وفقش هست، و در آنها آمده که پیغمبری داشتند و او را کشتند و کتابش را سوزاندند. </p> <p>و در الدر المنثور در تفسیر جمله‌ <span class="aya" rel="22_18" data-words="44-48">إن الله یفعل ما یشاء</span> آمده که ابن ابی حاتم، و لالکایی-در کتاب سنت-و خلعی در-کتاب فوائدش-از علی (ع) روایت کرده‌اند که شخصی از جنابش پرسید: در میان ما مردی است که‌در باره مشیت بحث می‌کند. حضرت فرمود: ای عبد اللَّه خداوند تو را برای آنچه خود می‌خواست خلق کرد، و یا برای آنچه تو می‌خواستی؟ عبد اللَّه گفت: برای آنچه که خودش می‌خواسته. حضرت فرمود: مثلا اگر تو را مریض می‌کند، وقتی مریض می‌کند که خودش خواسته باشد، و یا وقتی که تو خواسته باشی؟ گفت: وقتی خودش خواسته باشد. باز فرمود: بعد از آنکه مریضت کرد وقتی بهبودیت می‌دهد که خودش خواسته باشد، یا تو خواسته باشی؟ گفت: وقتی خودش خواسته باشد. باز پرسید تو را وقتی به بهشت می‌برد که خودش خواسته باشد، یا تو خواسته باشی؟ گفت: بلکه وقتی خودش خواسته باشد. فرمود: به خدا سوگند اگر غیر این جواب می‌گفتی آن عضوت را که دیدگانت در آن است با شمشیر می‌زدم<span class="footnote" rel="2" title="الدر المنثور، ج ۴، ص ۳۴۸">*</span>. </p> <h3> <span class="title" rel="22_17 22_18 22_19 22_20 22_21 22_22 22_23 22_24">توضیحی در باره مشیت خداوند و اینکه در روایت آمده است: هر که معتقد باشد به اینکه خدا از ازل مرید بوده موحد نیست</span> </h3> <p> مؤلف: این روایت را صدوق هم در کتاب توحید به سند خود از عبد اللَّه بن میمون قداح از جعفر بن محمد از پدرش (ع) روایت کرده، و در آن نام بهشت نیامده، تنها آمده که وقتی تو را داخل می‌کند که خودش خواسته باشد یا تو خواسته باشی<span class="footnote" rel="1" title="توحید صدوق، ص ۳۳۷">*</span>. </p> <p>در سابق، در جلد اول این کتاب، در تفسیر آیه‌ <span class="aya" rel="2_26" data-words="38-43">و ما یضل به إلا الفاسقین</span> روایت دیگری در این معنا با شرحش گذشت. </p> <p>و در توحید به سند خود از سلیمان بن جعفر جعفری روایت کرده که گفت: حضرت رضا (ع) فرمود: مشیت یکی از صفات افعال است، پس هر که معتقد باشد که خدا از ازل مرید و شائی (خواهنده) بوده موحد نیست<span class="footnote" rel="2" title="توحید صدوق، ص ۳۳۸">*</span>. </p> <h3> <span class="title" rel="22_19 22_17 22_18 22_20 22_21 22_22 22_23 22_24">تمامی مذاهب مختلف به دو دسته: <em>محق</em> و <em>مبطل</em> منقسمند و همه اختلافاتشان به اختلاف در ربوبیت خدا بر می‌گردد</span> </h3> <p> مؤلف: در اینکه بار دوم فرمود پس هر که معتقد باشد که خدا از ازل مرید و شائی بوده موحد نیست اشاره است به اینکه اراده و مشیت یک چیز است، و همین طور هم هست، چون مشیت وقتی آدمی به آن موصوف می‌شود که آدمی فاعلی در نظر گرفته شود، که می‌داند چه می‌کند، و چه کرده است، و همین معنا وقتی اراده نامیده می‌شود که فاعلیت فعل تمامیت و کمال یافته باشد، به طوری که فعل از آن منفک نشود. </p> <p>و به هر حال اراده و مشیت وصفی است خارج از ذات و عارض بر ذات، و به همین جهت خدای تعالی آن طور که به صفات ذاتی‌اش از قبیل علم و قدرت موصوف می‌شود، به اراده و مشیت موصوف نمی‌شود، چون ذات او منزه از تغییر است، و با عروض عوارض دگرگون نمی‌شود. پس اراده و مشیت از صفات فعل او، و منتزع از فعل او، و یا از جمع شدن اسباب ناقصه که مجموع علت تامه است می‌شود. </p> <p>پس اینکه می‌گوییم خدا اراده کرد چنین و چنان کند، معنایش این است که اگر چنین و چنان کرد با علم به صلاحیت آن کرد، و می‌دانست که مصلحت انجام آن بیشتر از مصلحت ترک آن است. و یا معنایش این است که وسیله و اسباب آن را با علم به صلاحیت آن فراهم نمود. </p> <p>و چون اراده به آن معنایی که در خود ما است غیر از ذات خدا است، لذا اگر کسی بگوید خدا لا یزال مرید بوده، لازمه گفتارش این می‌شود که غیر از ذات خدا چیز دیگری هم ازلی بوده، چیزی که مخلوق او نبوده، بلکه با او بوده است، و این با توحید منافات دارد. </p> <p>     <code class="page" rel="14,513"/> و اما اگر کسی اراده را به آن معنا که در خود ما است نگیرد، بلکه بگوید معنای اراده علم به اصلح است، در این صورت مانعی ندارد که بگوید خدا از ازل مرید بوده چون علم جزء ذات خداست، چیزی که هست در این صورت اراده را صفت جداگانه‌ای در مقابل علم و حیات و قدرت گرفتن وجهی ندارد. </p> <p>و در الدر المنثور است که سعید بن منصور، ابن ابی شیبه، عبد بن حمید، بخاری، مسلم، ترمذی، ابن ماجه، ابن جریر، ابن منذر، ابن ابی حاتم، ابن مردویه، و بیهقی-در کتاب دلائل-از ابو ذر روایت کرده‌اند که وی سوگند می‌خورد که آیه <span class="aya" rel="22_19" data-words="1-5">هذان خصمان اختصموا فی ربهم...</span> <span class="aya" rel="22_14" data-words="14-18">إن الله یفعل ما یرید</span> ، در باره سه نفر از مسلمانان و سه نفر از کفار نازل شد که در جنگ بدر با هم روبرو شدند و هماوردی کردند. از مسلمانان حمزة بن عبد المطلب و عبیدة بن حارث و علی بن ابی طالب. و از کفار عتبه، و شیبه، فرزندان ربیعه، و ولید بن عتبه بودند. </p> <p>علی (ع) فرمود: من اول کسی هستم که در روز قیامت برای خصومت روی زانو می‌نشینم<span class="footnote" rel="1" title="اصول کافی، ج ۱، ص ۴۲۲">*</span>. </p> <p>مؤلف: صاحب الدر المنثور<span class="footnote" rel="2" title="تفسیر قمی، ج ۲، ص ۸۳">*</span> این روایت را نیز از عده‌ای از اصحاب جوامع از قیس بن سعد بن عباده و از ابن عباس و دیگران نقل کرده. و در مجمع البیان آن را از ابو ذر و عطاء نقل کرده است<span class="footnote" rel="3" title="مجمع البیان، ج ۷، ص ۷۷">*</span>. </p> <h3> <span class="title" rel="22_19">چند روایت در ذیل آیه: <span class="aya" rel="22_19" data-words="1-5">هذان خصمان اختصموا فی ربهم</span> </span> </h3> <p> و در خصال از نضر بن مالک روایت کرده که گفت: من به حسین بن علی  (ع) عرضه داشتم: یا ابا عبد اللَّه!در معنای‌ <span class="aya" rel="22_19" data-words="1-5">هذان خصمان اختصموا فی ربهم</span> حدیثی بفرما. فرمود: منظور بنی امیه و ما هستیم که در پیشگاه عدل الهی مخاصمه خواهیم کرد. ما خدای را تصدیق نمودیم و آنان تکذیب کردند. <span class="phrase">پس <em rel="fa_22_19_2-2" data-sentence="3:83">خصمان</em> در روز قیامت ماییم<span class="footnote" rel="4" title="خصال صدوق، ص ۳۲">*</span>.</span> </p> <p><span class="phrase">مؤلف: این روایت نمی‌خواهد بفرماید، شان نزول آیه ما هستیم، بلکه می‌خواهد بفرماید یکی از مصادیق <em rel="fa_22_19_2-2" data-sentence="94:7">خصمان</em> ماییم.</span> </p> <p>نظیر این روایت، روایتی است که کافی به سند خود از ابن ابی حمزه از امام باقر  (ع) آورده که فرمود: برای کسانی که به ولایت علی کفر ورزیدند جامه‌ای از آتش       <code class="page" rel="14,514"/> بریده می‌شود<span class="footnote" rel="1" title="الدر المنثور، ج ۴، ص ۳۴۸">*</span>. </p> <p>و در تفسیر قمی در ذیل جمله‌ <span class="aya" rel="22_24" data-words="1-6">و هدوا إلی الطیب من القول</span> گفته که مقصود از <em>قول طیب</em> توحید و اخلاص است. و در معنای جمله‌ <span class="aya" rel="22_24" data-words="7-11">و هدوا إلی صراط الحمید</span> فرموده، صراط حمید ولایت است<span class="footnote" rel="2" title="الدر المنثور، ج ۴، ص ۳۴۸">*</span>. </p> <p>مؤلف: و در محاسن به سند خود از ضریس از امام باقر روایتی به این معنا آورده است<span class="footnote" rel="3" title="محاسن برقی، ج ۱، ص ۱۶۹، ط قم">*</span>. </p> <p>و در مجمع البیان آمده که از رسول خدا (ص) روایت شده که فرموده: هیچ کس به قدر خدای عز و جل حمد را دوست نمی‌دارد<span class="footnote" rel="4" title="مجمع البیان، ج ۷، ص ۷۸">*</span>. </p> 
