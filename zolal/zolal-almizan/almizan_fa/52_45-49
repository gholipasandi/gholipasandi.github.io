<h3 class="ayas">سوره الطور آیه‌های ۴۵ تا ۴۹</h3><code class="section" rel="52_45-49"/><h3>ترجمه آیات</h3> <p> <span class="trans" rel="52_45">حال که با هیچ برهانی به راه نمی‌آیند رهایشان کن، تا روز خود را دیدار کنند، روزی که در آن هلاک می‌شوند.  «۴۵» </span><span class="trans" rel="52_46">روزی که نقشه آنان دردی از ایشان را دوا نخواهد کرد، و نه کسی را دارند که یاریشان کند.  «۴۶» </span><span class="trans" rel="52_47">و به درستی برای کسانی که ظلم کردند عذابی جلوتر از عذاب قیامت هست، و لیکن بیشترشان نمی‌دانند.  «۴۷» </span><span class="trans" rel="52_48">و تو در برابر حکم پروردگارت صبر کن، که تو در تحت نظر مایی و پروردگارت را هنگامی که بر می‌خیزی با حمدش تسبیح گوی.  «۴۸» </span><span class="trans" rel="52_49">و (همچنین) پاره‌ای از شب و هنگام صبح که ستارگان پنهان می‌شوند.  «۴۹» </span></p>       <h3>بیان آیات‌ <span class="title" rel="52_45">توضیحی در باره تهدید مکذبین در آیه: <span class="aya" rel="52_45" data-words="1-7">فذرهم حتی یلاقوا یومهم الذی فیه یصعقون</span> </span> </h3> <p> این آیات، سوره را ختم می‌کند، و در آن رسول خدا (ص) را<code class="page" rel="19,35"/> دستور می‌دهد که مکذبین را به حال خودشان واگذارد و متعرض ایشان نشود، و در برابر حکم پروردگار خود صبر کند و او را با حمد تسبیح گوید. و در عین حال در بین این مطالب مکذبین را تهدید می‌کند به همان عذابی که در آغاز سوره با آن تهدید می‌کرد، و آن عبارت بود از عذابی واقع که دافعی برایش نیست، و در این آیات، یک تهدید دیگر هم بر آن تهدید اضافه کرده برای ستمکاران. </p> <p> <span class="aya" rel="52_45" data-words="1-7">فذرهم حتی یلاقوا یومهم الذی فیه یصعقون</span> <span class="phrase">کلمه <em rel="fa_52_45_1-1" data-sentence="5:318">ذرهم</em> امر است، و معنای <em>اترکهم</em> را می‌دهد، یعنی رهایشان کن، و فعل مذکور فعلی است که از میان همه مشتقاتی که یک ماده دارد-یعنی ماضی و مضارع و امر و نهی و جحد و نفی و استفهام و اسم فاعل و اسم مفعول-تنها مضارع و امر دارد، و بقیه را ندارد، و کلمه <em rel="fa_52_45_7-7" data-sentence="303:59">یصعقون</em> ، مجهول مضارع از مصدر <em>اصعاق</em> به معنای میراندن است.</span> </p> <p>بعضی<span class="footnote" rel="1" title="روح المعانی، ج ۲۷، ص ۳۹">*</span> هم گفته‌اند: ثلاثی مجرد آن یعنی <em>صعق</em> نیز معنای میراندن را می‌دهد، و کلمه مورد بحث از همین ثلاثی مجرد است. </p> <p>خدای سبحان بعد از آنکه مکذبین دعوتش را به عذابی واقع و بدون شک انذار کرد، و تمامی عذرهایی که می‌آورند و یا ممکن بود آنها را بهانه قرار دهند رد نمود، و نیز بعد از آنکه به رسول گرامیش فرمود: اینان در اصرار بر باطل به حدی رسیده‌اند که اگر آیت حق را به چشم ببینند باز هم تاویل می‌کنند، اینک در این آیه به آن جناب دستور می‌دهد رهایشان کند و به حال خودشان وابگذارد، و این خود به طور کنایه تهدیدی است به اینکه اگر به همین حال بمانند عذاب شاملشان خواهد شد. </p> <p>و مراد از یومی که در آن یوم هلاک می‌شوند، روز نفخه صور است که تمامی موجودات زنده در آسمانها و زمین می‌میرند، و خود یکی از علامتهای قیامت است، هم چنان که در جایی دیگر فرموده: <span class="aya" rel="39_68" data-words="1-12">و نفخ فی الصور فصعق من فی السماوات و من فی الأرض</span><span class="footnote" rel="2" title="در صور دمیده می‌شود، پس هر کس که در آسمانها و در زمین باشد می‌میرد سوره زمر، آیه ۶۸">*</span>. </p> <p>مؤید این معنا آیه بعدی است که می‌فرماید: <code class="aya" rel="52_46"/> <span class="aya" rel="52_46" data-words="1-10">یوم لا یغنی عنهم کیدهم شیئا و لا هم ینصرون</span> -روزی که کیدشان کاری برایشان نمی‌سازد و هیچ کس هم ندارند که یاریشان کند چون به درد نخوردن کید، و نیز یاور نداشتن از خواص روز قیامت است که در آن روز تمامی سببها از کار می‌افتند، و امر در آن روز تنها به دست خدا است. </p> <p>     <code class="page" rel="19,36"/> بعضی<span class="footnote" rel="1" title="روح المعانی، ج ۲۷، ص ۴۱">*</span> از مفسرین به این آیه اشکال کرده‌اند که در روز نفخه صور کسانی می‌میرند که زنده باشند، و مکذبین معاصر رسول خدا (ص) آن روز زنده نیستند تا بمیرند. </p> <p>جواب این اشکال این است که در آن روز همه زندگان در زمین و در عالم برزخ می‌میرند، و این مکذبین در آن روز اگر روی زمین زنده نیستند در عالم برزخ زنده هستند. </p> <p><span class="phrase">علاوه بر این ممکن است ضمیر در <em rel="fa_52_45_7-7" data-sentence="30:93">یصعقون</em> را به زندگان آن روز برگردانیم و تهدید را عبارت بدانیم از عذابی که در همین دنیا بر سرشان آمد.</span> </p> <p>بعضی<span class="footnote" rel="2" title="مجمع البیان، ج ۹، ص ۱۷۰">*</span> هم گفته‌اند: مراد از این روز، روز بدر است ، ولی این احتمال بعید است. </p> <p>بعضی<span class="footnote" rel="3" title="تفسیر قرطبی، ج ۱۷، ص ۷۷">*</span> دیگر گفته‌اند: مراد از آن، روز مرگ است . این نیز درست نیست، زیرا با سیاق آیه که ظاهر است در تهدید به همان عذابی که در اول سوره تهدید کرده بود که همان عذاب روز قیامت باشد نمی‌سازد، و نمی‌توانیم بگوییم مراد از آن عذاب روز مرگ است. </p> <p><code class="aya" rel="52_47"/> <span class="aya" rel="52_47" data-words="1-12">و إن للذین ظلموا عذابا دون ذلک و لکن أکثرهم لا یعلمون</span> بعید نیست که مراد از عذاب غیر از آن عذاب ، عذاب قبر باشد و جمله‌ <span class="aya" rel="52_47" data-words="8-12">و لکن أکثرهم لا یعلمون</span> اشعاری دارد به اینکه در بین کفار و مکذبین کسانی بوده‌اند که به حقانیت دعوت اسلام و به اینکه ستمکاران عذاب دارند، آگاه بودند، و لیکن در عین آگاهی، بر کفر و تکذیب خود اصرار می‌ورزیدند، این بود نظر ما در باره عذاب دیگر. </p> <p>بعضی<span class="footnote" rel="4" title="مجمع البیان، ج ۹، ص ۱۷۰">*</span> هم گفته‌اند: مراد از آن عذاب روز بدر است، و لیکن ذیل آیه که می‌فرماید: بیشترشان نمی‌دانند آن طور که باید با این تفسیر سازگار نیست،  (برای اینکه از کفار هیچ کس نمی‌دانست جنگ بدری پیش می‌آید و فلانی و فلانی کشته می‌شوند). </p> <h3> <span class="title" rel="52_48">امر به پیامبر (صلی اللَّه علیه و آله و سلم) به صبر <span class="aya" rel="52_48" data-words="1-4">و اصبر لحکم ربک</span> و تاکید آن به اینکه فرمود: <span class="aya" rel="52_48" data-words="5-6">فإنک بأعیننا</span> </span> </h3> <p> <code class="aya" rel="52_48"/> <span class="aya" rel="52_48" data-words="1-6">و اصبر لحکم ربک فإنک بأعیننا</span> <span class="phrase">این آیه عطف است به جمله <em rel="fa_52_45_1-1" data-sentence="24:511">فذرهم</em> و از ظاهر سیاق بر می‌آید که مراد از حکم، حکم خدای تعالی در باره مکذبین است که ایشان را مهلت داد و بر دلهایشان مهر نهاد، و حکم خدای تعالی در باره رسول خدا (ص) که مامورش کرده مردم را به سوی حق دعوت کند، دعوتی که مستلزم تحمل اذیت‌ها و آزارها است در راه خدا، پس مراد از       <code class="page" rel="19,37"/> اینکه فرمود: <span class="aya" rel="52_48" data-words="5-6">فإنک بأعیننا</span> این است که: تو زیر نظر ما هستی، ما تو را می‌بینیم به طوری که هیچ چیزی از حالت بر ما پوشیده نیست و ما از تو غافل نیستیم.</span> پس اینکه دستور به صبر را با چنین بیانی تعلیل کرده، در حقیقت آن دستور را تاکید و آن خطاب را تشدید می‌کند. </p> <p>بعضی<span class="footnote" rel="1" title="تفسیر قمی، ج ۲، ص ۳۳۳">*</span> هم گفته‌اند: مراد از جمله‌ <span class="aya" rel="52_48" data-words="5-6">فإنک بأعیننا</span> این است که تو در حفظ و حراست مایی، چون کلمه <em>عین-چشم</em> به طور مجاز و کنایه در حفظ استعمال می‌شود . </p> <p>ولی بعید نیست که معنای قبلی با سیاق مناسب‌تر باشد (چون از زمینه کلام بر می‌آید که اذیت و آزار حتمی و قهری است، و به همین جهت فرموده: <em>صبر کن</em> و اگر خدای تعالی او را از اذیت دشمن حفظ می‌کرد، دیگر امر به صبر آن طور که باید معنا نمی‌داشت). </p> <h3> <span class="title" rel="52_48 52_49">وجود متعدد در معنای آیه: <span class="aya" rel="52_48-49" data-words="7-19">و سبح بحمد ربک حین تقوم، و من اللیل فسبحه و إدبار النجوم</span> </span> </h3> <p> <span class="aya" rel="52_48-49" data-words="7-19">و سبح بحمد ربک حین تقوم، و من اللیل فسبحه و إدبار النجوم</span> <span class="phrase">حرف <em>باء</em> در جمله <em rel="fa_52_48_9-10" data-sentence="25:133">بحمد ربک</em> باء مصاحبت است، و آیه را چنین معنا می‌دهد: و پروردگارت را تسبیح گوی، و او را منزه بدار، اما در حالی که تسبیحت مقارن با حمد خدا باشد.</span> </p> <p>و <span class="phrase">مراد از جمله <em rel="fa_52_48_11-12" data-sentence="13:38">حین تقوم</em> -به قول بعضی-هنگام برخاستن از خوابست.</span> و بعضی دیگر گفته‌اند: منظور برخاستن از خواب قیلوله، یعنی خواب قبل از ظهر است، و در نتیجه منظور از تسبیح در هنگامی که از خواب برمی‌خیزی، نماز ظهر خواهد بود. بعضی دیگر گفته‌اند: مراد از قیام در آیه، برخاستن از مجلس است، بعضی گفته‌اند: مراد مطلق برخاستن است. و بعضی دیگر گفته‌اند: مراد برخاستن برای نماز واجب است. بعضی هم گفته‌اند: مراد از آن برخاستن برای هر نماز است. بعضی دیگر گفته‌اند: مراد از آن، دو رکعت نافله نماز صبح است که قبل از نماز آن را می‌خوانند. و این هفت قول است که مرحوم طبرسی آن را نقل کرده<span class="footnote" rel="2" title="روح المعانی، ج ۲۷، ص ۳۹">*</span>. </p> <p><code class="aya" rel="52_49"/> <span class="aya" rel="52_49" data-words="1-4">و من اللیل فسبحه</span> -یعنی در پاره‌ای از شب، پروردگار خود را تسبیح گوی. و مراد از این <em>تسبیح</em> نماز شب است. و بعضی<span class="footnote" rel="3" title="تفسیر قمی، ج ۲، ص ۳۳۳">*</span> هم گفته‌اند: مراد از آن نماز مغرب و عشاء است. </p> <p> <em>و ادبار النجوم</em> -بعضی<span class="footnote" rel="4" title="مجمع البیان، ج ۹، ص ۱۷۰">*</span> گفته‌اند: مراد از این جمله، وقت إدبار نجوم است، و آن هنگامی است که ستارگان در اثر روشنی صبح از نظر ناپدید می‌شوند، و مراد از تسبیح در این هنگام دو رکعت نماز مستحبی است که قبل از نماز صبح خوانده می‌شود. بعضی<span class="footnote" rel="5" title="فروع کافی، ج ۳، ص ۴۴۴، ط تهران">*</span> گفته‌اند: مراد از آن، خود نماز صبح است. بعضی<span class="footnote" rel="6" title="الدر المنثور، ج ۶، ص ۱۲۰">*</span> دیگر گفته‌اند: مراد این است که صبح و شام و     <code class="page" rel="19,38"/> بدون غفلت خدای تعالی را تسبیح گوید. </p> <h3>بحث روایتی‌ <span class="title" rel="52_48"> (روایاتی در باره مراد از آیه: <span class="aya" rel="52_48" data-words="7-12">و سبح بحمد ربک حین تقوم...</span>) </span> </h3> <p> در تفسیر قمی در ذیل جمله‌ <span class="aya" rel="52_48" data-words="7-12">و سبح بحمد ربک حین تقوم</span> آمده که امام فرمود: منظور از آن، تسبیح در نماز شب، و منظور از جمله <em>فسبحه</em> خود نماز شب است<span class="footnote" rel="1" title="روح المعانی، ج ۲۷، ص ۳۹">*</span>. </p> <p>مؤلف: این معنا در مجمع البیان از زرارة و حمران و محمد بن مسلم از امام باقر و از امام صادق (ع) روایت شده.<span class="footnote" rel="2" title="مجمع البیان، ج ۹، ص ۱۷۰">*</span> و نیز در همان کتاب به سند خود از حضرت رضا (ع) روایت کرده که فرمود: منظور از ادبار سجود، چهار رکعت نافله‌ای است که بعد از نماز مغرب خوانده می‌شود، و منظور از ادبار نجوم دو رکعت نافله‌ای است که قبل از نماز صبح خوانده می‌شود<span class="footnote" rel="3" title="مجمع البیان، ج ۹، ص ۱۷۰">*</span>. </p> <p>مؤلف: ذیل این روایت در مجمع البیان از امام باقر و امام صادق (ع) آمده<span class="footnote" rel="4" title="مجمع البیان، ج ۹، ص ۱۷۰">*</span> و قمی هم آن را به سند خود از زراره از امام باقر (ع) آورده است<span class="footnote" rel="5" title="مجمع البیان، ج ۹، ص ۱۷۰">*</span>. </p> <p>و از طرق اهل سنت هم در عده‌ای از روایات آمده که: رسول خدا (ص) هر وقت از جای خود برمی‌خاست خدا را حمد و تسبیح می‌کرد و می‌فرمود: این کفاره مجلس است<span class="footnote" rel="6" title="مجمع البیان، ج ۹، ص ۱۷۰">*</span>، لیکن تفسیر بودن این معنا برای آیه خیلی روشن نیست. </p> 
