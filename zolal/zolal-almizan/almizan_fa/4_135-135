<h3 class="ayas">سوره النساء آیه ۱۳۵</h3><code class="section" rel="4_135-135"/><h3>ترجمه آیه</h3> <p> <code class="aya" rel="4_135"/> <span class="trans" rel="4_135">هان ای کسانی که ایمان آورده‌اید!عمل به عدالت را بپا دارید-از روشن‌ترین مصادیق آن این است که-طبق رضای خدا شهادت دهید، هر چند که به ضرر خودتان و یا پدر و مادرتان و خویشاوندانتان باشد، ثروت توانگر، و دلسوزی در حق فقیر وادارتان نسازد به اینکه بر خلاف حق شهادت دهید، چون خدا از تو، به آن دو مهربانتر است، پس هوا و هوس را پیروی مکنید که بیم آن هست از راه حق منحرف شوید و بدانید که اگر شهادت را تحریف کنید و یا اصلا شهادت ندهید خدا بدانچه می‌کنید آگاه است.  «۱۳۵» </span></p><h3>بیان آیه</h3> <p> <span class="aya" rel="4_135" data-words="1-9">یا أیها الذین آمنوا کونوا قوامین بالقسط شهداء لله</span> <span class="phrase">کلمه <em rel="fa_4_135_6-6" data-sentence="5:516">قسط</em> به معنای عدل است و قیام به قسط به معنای عمل به قسط و تحفظ بر آن است، پس مراد از <span class="aya" rel="4_135" data-words="6-7">قوامین بالقسط</span>، <em>قائمین به قسط</em> است البته قائمینی که قیامشان به قسط تام و کامل‌ترین قیام است،  (چون قوام صیغه مبالغه است و به آیه چنین معنایی می‌دهد) آری مبالغه در قیام به همین است که شخص قوام به قسط کمال مراقبت را بخرج دهد تا به<code class="page" rel="5,176"/> انگیزه‌ای از هوای نفس یا عاطفه یا ترس و یا طمع و یا غیره از راه وسط و عادلانه عدول نکند و به راه ظلم نیفتد.</span> </p> <p>و این صفت زود اثرترین عوامل و کامل‌ترین اسباب برای پیروی حق و حفظ آن از پایمال شدن است و البته این قیام به قسط برای خود آثار و شاخه‌ها و لوازمی دارد، یکی از شاخه‌های آن این است که شخص قوام به قسط دیگر دروغ نمی‌گوید و شهادت به ناحق نمی‌دهد. </p> <h3> <span class="title" rel="4_135">بیان آیه شریفه مربوط به گواهی دادن</span> </h3> <p> و از اینجا روشن می‌شود که علت اینکه در این آیه (که غرض از آن بیان حکم شهادت است) قبل از پرداختن به اصل غرض صفت قوام بالقسط را آورد، برای این بوده که خواسته است مطلب را به تدریج بیان کند، از بالا گرفته در دائره وسیعی حکم عمومی قیام به قسط را بیان کند، آن گاه به اصطلاح عوام به مساله مورد غرض گریز بزند، چون این مساله یکی از فروعات آن صفت است، پس کانه فرموده: <span class="aya" rel="4_135" data-words="5-9">کونوا قوامین بالقسط شهداء لله</span> (گواهانی در راه خدا باشید) و این برای شما میسر نمی‌شود مگر بعد از آنکه قوامین به قسط باشید، ناگزیر باید نخست قوامین به قسط شوید تا بتوانید گواهانی برای خدای تعالی بوده باشید. </p> <p>و در جمله: <span class="aya" rel="4_135" data-words="8-9">شهداء لله</span>، حرف <em>لام</em> به اصطلاح لام غایت است، می‌فرماید: گواهانی باشید و این گواهیتان برای خدا باشد، یعنی در شهادت خود غایت و هدفی به جز رضای خدای تعالی نداشته باشید، هم چنان که در آیه شریفه: <span class="aya" rel="65_2" data-words="14-17">و أقیموا الشهادة لله</span><span class="footnote" rel="1" title="سوره طلاق، آیه ۲">*</span> نیز <em>لام</em> برای غایت آمده و معنای برای خدا بودن شهادت این است که شهادت مصداق پیروی حق و به خاطر اظهار حق و زنده کردن حق باشد، هم چنان که جمله: <span class="aya" rel="4_135" data-words="26-30">فلا تتبعوا الهوی أن تعدلوا</span> (پس پیروی هوا مکنید که منحرف می‌شوید) این معنا را توضیح می‌دهد. </p> <p> <span class="aya" rel="4_135" data-words="10-17">و لو علی أنفسکم أو الوالدین و الأقربین</span> یعنی به حق شهادت بدهید هر چند که بر خلاف نفع‌شخصیتان و یا منافع پدر و مادرتان و یا خویشاوندانتان باشد، پس زنهار که علاقه شما به منافع شخصیتان و محبتی که نسبت به والدین و خویشاوندان خود دارید شما را بر آن بدارد که شهادت را یعنی آنچه را که دیده‌اید تحریف کنید و یا از ادای آن مضایقه نمائید، پس مراد از اینکه شهادت بر ضرر و یا بر ضرر والدین و یا خویشاوندان باشد این است که آنچه را که دیده‌ای اگر بخواهی در مقام اداء بدون کم و کاست بگویی به حال تو ضرر داشته باشد و یا به منافع والدین و خویشاوندانت لطمه بزند،   <code class="page" rel="5,177"/> حال چه اینکه مشهود علیه خود شاهد بدون واسطه باشد، مثل اینکه پدر شاهد یا انسانی دیگر نزاعی داشته باشد و شاهد علیه پدر خود و به نفع آن انسان شهادت دهد و یا آنکه تضرر شاهد از شهادت خودش با واسطه باشد، مثل اینکه دو نفر با یکدیگر نزاع داشته باشند و شاهد صحنه‌ای به نفع یکی از آن دو را مشاهده و تحمل کرده باشد که اگر در مقام ادای شهادت آن صحنه را بازگو کند خود شاهد نیز مانند مشهود علیه گرفتار می‌شود. </p> <p> <span class="aya" rel="4_135" data-words="18-25">إن یکن غنیا أو فقیرا فالله أولی بهما</span> در این جمله با اینکه غنی و فقیر بطور تردید آمده و فرموده: چه اینکه مشهود له که تو، به نفعش شهادت می‌دهی توانگر باشد و چه فقیر باشد مع ذلک ضمیر تثنیه به آن دو بر گردانده و فرموده: خدای تعالی سزاوارتر به آن دو است ، با اینکه در یک واقعه، شخص مشهود له، یکی از آن دو است، یعنی یا فقیر است یا غنی و هر دوی آنها نیست، پس جای این سؤال هست که چرا ضمیر تثنیه برگردانیده و چرا نفرمود: <em>فالله اولی به</em> ؟. </p> <p>جواب این سؤال این است که درست است که در یک واقعه شخص مشهود له یا غنی است و یا فقیر و نمی‌تواند هر دو باشد و لیکن از آنجایی که سخن از مشهود له معینی نیست، بلکه از مشهود له فرضی است و مشهود له فرضی در یک واقعه غنی و در واقعه‌ای دیگر فقیر است، لذا ضمیر تثنیه را به مشهود له برگردانیده تا معنا چنین شود: خدای تعالی اولای به غنی است در غنایش و اولای به فقیر است در فقرش . </p> <h3> <span class="title" rel="4_135">اشاره به آثار نیکوی شهادت راست و آثار سوء شهادت به دروغ در اجتماع</span> </h3> <p> و مراد-و خدا داناتر است-این است که زنهار که غنای غنی، شما را وادار نسازد به اینکه از حق منحرف شوید و فقر فقیر هم، شما را وادار نکند به اینکه به خاطر دلسوزی نسبت به او به ناحق به نفع او شهادت دهید، پس خدای تعالی اولای به آن دو و مهربانتر از تو نسبت به آن دو است، دلیل مهربانتریش این است که حق را واجب الاتباع کرده و به سوی قسط و عدالت دعوت فرموده و معلوم است که اگر در جامعه، حق پیروی شود و قسط بپا داشته شود، آن مجتمع سر پای خود خواهد ایستاد و از پا در نخواهد آمد و در نتیجه هم غنی و توانگر باقی می‌ماند و از پای در نمی‌آید و هم حال فقیر اصلاح می‌گردد. </p> <p>و یکی از این دو طائفه هر چند که در یک حادثه و یک نزاع اگر به ناحق به نفعش شهادت دهند در خصوص آن واقعه بهره‌مند می‌شود و حتی ممکن است در چند واقعه از شهادت به ناحق شاهدی خدانشناس بهره‌مند شود و لیکن این شهادت‌های به ناحق باعث می‌شود که حق ضعیف گشته و عدالت در آن جامعه بمیرد و معلوم است که در چنین جامعه‌ای باطل نیرومند گشته و ظلم و جور جان می‌گیرد و این خود درد بی درمان جامعه و هلاک انسانیت است. <code class="page" rel="5,178"/> <span class="aya" rel="4_135" data-words="26-30">فلا تتبعوا الهوی أن تعدلوا</span> یعنی پیروی هوا مکنید که ترس آن هست که از حق عدول کنید و منحرف شوید، پس اینکه فرمود: <span class="aya" rel="4_129" data-words="4-5">أن تعدلوا</span>، مجموع جمله مفعول له است و ممکن هم هست جمله با حرف لام تقدیری، مجرور و تقدیر کلام لان تعدلوا باشد. </p> <p> <span class="aya" rel="4_135" data-words="31-41">و إن تلووا أو تعرضوا فإن الله کان بما تعملون خبیرا</span> کلمه <em>تلووا</em> از مصدر <em>لی</em> است ولی به شهادت، کنایه است از تحریف آن و از لی زبان یعنی پیچاندن زبان گرفته شده، پس جمله: <span class="aya" rel="4_135" data-words="31-33">و إن تلووا</span> معنایش این است که اگر به آنچه دیده‌اید شهادت ندهید بلکه آن را تحریف کنید و جمله <em>او تعرضوا</em> به این معنا است که اصلا از دادن شهادت اعراض نموده، آن را از اصل ترک کنید. </p> <p>بعضی از قاریان کلمه <em>تلوا</em> را با ضم لام و سکون واو خوانده‌اند به این حساب که از ماده: <em>ولی یلی</em> و از مصدر ولایت باشد و بنا بر این معنای جمله چنین می‌شود: اگر متولی و عهده دار امر شهادت شدید و آن را به خوبی انجام دادید، خدا عملتان را می‌بیند و اگر هم عهده‌دار نشدید و از این کار سر برتافتید، باز خدای تعالی اعمال شما را می‌بیند و در هر دو صورت پاداشتان را می‌دهد. </p> <h3>بحث روایتی‌ <span class="title" rel="4_135"> (روایتی در باره سخن حق گفتن مؤمن به مؤمن) </span> </h3> <p> در تفسیر قمی آمده که امام صادق (ع) فرمود: مؤمن به گردن مؤمن دیگر هفت نوع حقوق دارد، از همه آنها واجب‌تر این است به او حق بگوید، هر چند به ضرر خودش و یا والدینش باشد، پس به حسب این حق، مسلمان نمی‌تواند به خاطر نامبردگان از حق منحرف شود، آن گاه آیه: <span class="aya" rel="4_135" data-words="26-35">فلا تتبعوا الهوی أن تعدلوا و إن تلووا أو تعرضوا</span> استشهاد نموده، در معنای جمله: <span class="aya" rel="4_129" data-words="4-5">أن تعدلوا</span> فرمودند: یعنی از حق منحرف شوید.<span class="footnote" rel="1" title="تفسیر قمی-ج ۱-ص ۱۵۶">*</span> مؤلف: در این حدیث نکته‌ای است و آن این است که معنای شهادت را عمومیت داده، و آن را شامل مطلق سخن حق گفتن دانسته، چون امام (ع) از جمله: <span class="aya" rel="4_135" data-words="5-7">کونوا قوامین بالقسط</span> عموم را فهمیده است. </p> <p>و در مجمع البیان آمده که بعضی گفته‌اند: معنای جمله: <em>ان تلووا</em> ، <em>ان تبدلوا</em>    <code class="page" rel="5,179"/> است و معنای <em>او تعرضوا</em> ، <em>او تکتموها</em> است و بنا بر این قول که از امام باقر (ع) روایت شده<span class="footnote" rel="1" title="مجمع البیان، ج ۳ ص ۱۲۸">*</span> معنای آیه چنین می‌شود: و اگر شهادت را مبدل کنید و چیزی غیر آنچه دیده‌اید بگوئید و یا به کلی آنچه را دیده‌اید کتمان نموده، بگوئید: من اصلا چیزی ندیده‌ام، خدای تعالی به آنچه می‌کنید آگاه است . </p> 
