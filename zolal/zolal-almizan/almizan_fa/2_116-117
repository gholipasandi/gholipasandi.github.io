<h3 class="ayas">سوره البقرة آیه‌های ۱۱۶ تا ۱۱۷</h3><code class="section" rel="2_116-117"/><h3>ترجمه آیات</h3> <p> <span class="trans" rel="2_116">و گفتند خدا فرزندی گرفته، منزه است خدا از فرزند داشتن بلکه آنچه در آسمان‌ها و زمین است ملک او است و همه فرمانبردار اویند.  «۱۱۶» </span><span class="trans" rel="2_117">او کسی است که آسمانها و زمین را بدون الگو آفریده و چون قضای امر براند تنها می‌گوید بباش و آن امر بدون درنگ هست می‌شود «۱۱۷» </span></p>   <h3>بیان</h3> <p> <span class="aya" rel="2_116" data-words="1-5">و قالوا اتخذ الله ولدا</span> الخ، سیاق چنین میرساند: مراد از گویندگان این سخن، یهود و نصاری هستند، که یهود می‌گفت: عزیر پسر خداست و نصاری می‌گفت: مسیح پسر خداست، چون در آیات قبل نیز روی سخن با یهود و نصاری بود. </p> <p>و منظور اهل کتاب در اولین باریکه این سخن را گفتند، یعنی گفتند خدا فرزند برای خود<code class="page" rel="1,394"/> گرفته، این بوده که از پیغمبر خود، احترامی کرده باشند، همانطور که در احترام و تشریف خود می‌گفتند:  <span class="aya" rel="5_18" data-words="6-10">نحن أبناء الله و أحباؤه</span>،<span class="footnote" rel="1" title="سوره مائده آیه ۱۸">*</span> ما فرزندان و دوستان خدائیم، و لیکن چیزی نگذشت که این تعارف، صورت جدی بخود گرفت و آن را یک حقیقت پنداشتند، و لذا خدای سبحان در دو آیه مورد بحث، آن را رد نموده، بعنوان اعراض از گفتارشان فرمود:  بلکه آسمان و زمین و هر چه در آن دو است از خداست الخ، و همین جمله با جمله‌ <span class="aya" rel="2_117" data-words="1-2">بدیع السماوات</span> الخ، مشتمل بر دو برهان است که مسئله ولادت و پیدایش فرزند از خدای سبحان را نفی می‌کند. </p> <h3> <span class="title" rel="2_116 2_117">دو برهان در رد اعتقاد به پیدایش فرزند از خدای سبحان</span> </h3> <p> برهان اول اینکه: فرزند گرفتن وقتی ممکن می‌شود که یک موجود طبیعی بعضی از اجزاء طبیعی خود را از خود جدا نموده و آن گاه با تربیت تدریجی آن را فردی از نوع خود و مثل خود کند، و خدای سبحان منزه است هم از جسمیت و تجزی و هم از مثل و مانند، بلکه هر چیزی که در آسمانها و زمین است، مملوک او و هستیش قائم بذات او و قانت و ذلیل در برابر اوست، و منظور ما از این ذلت، اینست که هستیش عین ذلت است، آن گاه چگونه ممکن است موجودی از موجودات فرزند او، و مثال نوعی او باشد؟. </p> <p>برهان دوم اینکه خدای سبحان بدیع و پدید آورنده بدون الگوی آسمانها و زمین است و آنچه را خلق می‌کند، بدون الگو خلق می‌کند، پس هیچ چیز از مخلوقات او الگویی سابق بر خود نداشت، پس فعل او مانند فعل غیر او بتقلید و تشبیه و تدریج صورت نمی‌گیرد، و او چون دیگران در کار خود متوسل باسباب نمی‌شود، کار او چنین است که چون قضاء چیزی را براند، همین که بگوید: بباش موجود می‌شود، پس کار او به الگویی سابق نیاز ندارد و نیز کار او تدریجی نیست. </p> <p>پس با این حال چطور ممکن است فرزند گرفتن باو نسبت دهیم؟ و حال آنکه فرزند درست کردن، احتیاج به تربیت و تدریج دارد، پس جمله: <span class="aya" rel="2_116" data-words="8-16">له ما فی السماوات و الأرض، کل له قانتون</span> الخ، یک برهان تمام عیار است، و جمله‌ <span class="aya" rel="2_117" data-words="1-13">بدیع السماوات و الأرض، و إذا قضی أمرا فإنما یقول له کن فیکون</span> الخ، برهان تمام دیگریست،  توجه فرمائید. </p> <h3> <span class="title" rel="2_116 2_117">دو نکته:1-عبادت شامل همه مخلوقات است 2-فعل خدا تدریجی نیست</span> </h3> <p> و از این دو آیه دو نکته دیگر نیز استفاده می‌شود، اول اینکه حکم عبادت، شامل جمیع مخلوقات خداست، آنچه در آسمانها و آنچه در زمین است. </p> <p>و دوم اینکه فعل خدای تعالی تدریجی نیست، و از همین تدریجی نبودن فعل خدا این نکته استفاده می‌شود که موجودات تدریجی هم یک وجه غیر تدریجی دارند که با آن وجه از حق تعالی صادر می‌شوند، هم چنان که در جای دیگر فرمود: <span class="aya" rel="36_82" data-words="1-10">إنما أمره إذا أراد شیئا، أن یقول له کن فیکون</span>   <code class="page" rel="1,395"/> امر او تنها چنین است که وقتی اراده چیزی کند، بگوید: بباش، و او موجود شود<span class="footnote" rel="1" title="سوره یس آیه ۸۲">*</span> و نیز فرموده:  <span class="aya" rel="54_50" data-words="1-7">و ما أمرنا إلا واحدة کلمح بالبصر</span>، امر ما جز یکی آنهم مانند چشم بر هم زدن نمی‌باشد<span class="footnote" rel="2" title="سوره قمر آیه ۵۰">*</span> و بحث مفصل از این نکته و از این حقیقت قرآنی، انشاء اللَّه در ذیل آیه 82 سوره یس خواهد آمد. </p> <h3> <span class="title" rel="2_116"><span class="phrase">معنی <em rel="fa_2_116_6-6" data-sentence="5:0">سبحان</em></span> </span> </h3> <p>  سبحانه این کلمه مصدری است بمعنای تسبیح و جز با اضافه استعمال نمی‌شود و هر جا هم استعمال میشود مفعول مطلق فعلی است تقدیری و تقدیرش سبحته تسبیحا است، یعنی من او را به نوعی ناگفتنی تسبیح می‌گویم و یا بنوعی که لایق شان اوست تسبیح می‌گویم، آن گاه فعل  سبحته حذف شده و مصدر سبحان بضمیر مفعول فعل که بخدا برمی‌گردد اضافه شده، و آن ضمیر بجای خود خدا نشسته است، و در این کلمه تادیبی است الهی که خدای را از هر چیزی که لایق بساحت قدس او نیست منزه میدارد. </p> <p> <span class="aya" rel="2_116" data-words="14-16">کل له قانتون</span> کلمه قانت اسم فاعل از مصدر قنوت است و قنوت بمعنای تذلل و عبادت است. </p> <p><code class="aya" rel="2_117"/> <span class="aya" rel="2_117" data-words="1-2">بدیع السماوات</span>، کلمه بدیع صفت مشبهه از مصدر بداعت است، و بداعت هر چیز، بمعنای بی مانندی آنست، البته مانندی که ذهن بدان آشنا باشد. </p> <p> فیکون این جمله نتیجه گفتار کن است و اگر صدای پیش گرفته و نون آن ساکن نشده، جهتش اینست که در مورد جزاء شرط قرار نگرفته است. </p> <h3>بحث روایتی‌ <span class="title" rel="2_117 2_116"> شامل روایتی در ذیل جمله بدیع السماوات و الارض </span> </h3> <p> در کتاب کافی و کتاب بصائر، از سدیر صیرفی روایت کرده‌اند که گفت: من از حمران بن أعین شنیدم: که از امام باقر ع از آیه: <span class="aya" rel="2_117" data-words="1-4">بدیع السماوات و الأرض</span> می‌پرسید و آن جناب در پاسخش فرمود: خدای عز و جل همه اشیاء را بعلم خود و بدون الگوی قبلی آفرید، آسمانها و زمین را خلق کرد، بدون اینکه از آسمان و زمینی قبل از آن الگو گرفته باشد، مگر نشنیدی که می‌فرماید: <span class="aya" rel="11_7" data-words="11-15">و کان عرشه علی الماء</span>؟.<span class="footnote" rel="3" title="کافی ج ۱ ص ۲۵۶ حدیث ۲">*</span> مؤلف: و در این روایت غیر آنچه ما استفاده کردیم، استفاده دیگری شده بس لطیف، و آن اینست که مراد از کلمه ماء، در جمله: <span class="aya" rel="11_7" data-words="11-15">و کان عرشه علی الماء</span> غیر آن آبی است که ما آن را آب می‌نامیم، بدلیل اینکه قبلا فرمود: همه اشیاء و آسمانها و زمین را بدون الگو و مصالح قبلی آفرید،       <code class="page" rel="1,396"/> آب بان معنا که نزد ما آب است نیز جزو آسمانها و زمین است و معقول نیست که عرش خدا روی آب به آن معنا باشد، و سلطنت خدای تعالی قبل از خلقت آسمان‌ها و زمین نیز مستقر بود و بر روی آب مستقر بود، پس معلوم می‌شود آن آب غیر این آب بوده، و انشاء اللَّه در تفسیر جمله: <span class="aya" rel="11_7" data-words="11-15">و کان عرشه علی الماء</span><span class="footnote" rel="1" title="هود آیه ۷">*</span> توضیح بیشتر آن خواهد آمد. </p> <h3>بحثی علمی و فلسفی‌ <span class="title" rel="2_116 2_117"> بیان اینکه هر موجودی بدیع الوجود است </span> </h3> <p> تجربه ثابت کرده، هر دو موجودی که فرض شود، هر چند در کلیات و حتی در خصوصیات متحد باشند، بطوری که در حس آدمی جدایی نداشته باشند، در عین حال یک جهت افتراق بین آن دو خواهد بود، و گر نه دو تا نمیشدند و اگر چشم عادی آن جهت افتراق را حس نکند، چشم مسلح به دوربینهای قوی آن را می‌بیند. </p> <p>برهان فلسفی نیز این معنا را ایجاب می‌کند، زیرا وقتی دو چیز را فرض کردیم که دو تا هستند، اگر بهیچ وجه امتیازی خارج از ذاتشان نداشته باشند، لازمه‌اش این می‌شود که آن سبب کثرت و دوئیت، داخل در ذاتشان باشد نه خارج از آن، و در چنین صورت ذات صرفه و غیر مخلوطه فرض شده است، و ذات صرف نه دو تایی دارد و نه تکرار می‌پذیرد، در نتیجه چیزی را که ما دو تا و یا چند تا فرض کرده‌ایم، یکی میشود و این خلاف فرض ما است. </p> <p>پس نتیجه می‌گیریم که هر موجودی از نظر ذات مغایر با موجودی دیگر است و چون چنین است پس هر موجودی بدیع الوجود است، یعنی بدون اینکه قبل از خودش نظیری داشته باشد، و یا مانندی از آن معهود در نظر صانعش باشد وجود یافته، در نتیجه خدای سبحان مبتدع و بدیع السماوات و الارض است. </p> 
