<h3 class="ayas">سوره یونس آیه‌های ۷۱ تا ۷۴</h3><code class="section" rel="10_71-74"/><h3>ترجمه آیات</h3> <p> <span class="trans" rel="10_71"> (علاوه بر آنچه گذشت) داستان نوح را (نیز) برای آنان از قرآن بخوان، آن زمان که به قوم خود گفت: ای قوم اگر ماموریت من و تذکراتی که می‌دهم بر شما گران می‌آید، من بر خدا تکیه می‌کنم،  (و سپس اعلام می‌کنم که هر کاری از دستتان و از دست خدایانتان بر می‌آید با من بکنید) و آن گاه تصمیم خود را از یکدیگر پنهان مدارید و بدون اینکه به من مهلتی بدهید به کشتنم اقدام کنید.  «۷۱» </span><span class="trans" rel="10_72"> (و بدانید که هیچ کاری نمی‌توانید بکنید و به جای آن کمی بیندیشید و علت اعراضتان از دعوتم را به دست آورید)، اگر اعراضتان به خاطر این است که من از شما مزدی خواسته‌ام،  (که نخواسته‌ام)، مزد من تنها بر خدا است، و (اگر انتظار دارید دست از دعوتم بردارم) من خود مامورم که تسلیم فرمان او باشم. <code class="page" rel="10,149"/> «۷۲» </span><span class="trans" rel="10_73"> (با همه این احوال) او را تکذیب کردند پس ما او را و هر کس که در راه او بود در یک کشتی نشانده نجاتشان دادیم و آنان را باز مانده بقیه کردیم و بقیه را به خاطر اینکه آیات ما را تکذیب کردند غرق نمودیم.  «۷۳» </span><span class="trans" rel="10_74">ما بعد از نوح پیامبرانی دیگر نیز مبعوث کرده هر یک را به سوی قوم خودش گسیل داشتیم و آنان معجزاتی روشن ارائه دادند، ولی مردمشان بدانچه پدرانشان تکذیب کرده بودند ایمان نیاوردند. آری، این چنین بر دلهای تجاوزکاران مهر می‌زنیم «۷۴» </span></p>   <p> (حال تو ای پیامبر) ببین سرانجام قومی که از ناحیه ما انذار می‌شوند ولی اعتنایی به انذار ما نمی‌کنند چگونه بوده است (73). </p>   <h3>بیان آیات</h3> <p> این آیات اجمالی از داستان نوح (ع) و رسولان بعد از آن جناب-تا زمان موسی و هارون (ع) -را بیان نموده و به ذکر معامله‌ای که خدای سبحان با امت‌هایی که رسولان خود را تکذیب کردند، می‌پردازد، و فرموده: که آن امت‌ها را هلاک و مؤمنین به انبیاء را نجات داد. و غرض از بیان این سرگذشت اینست که اهل تکذیب، از این امت عبرت بگیرند. </p> <p> <span class="aya" rel="10_71" data-words="1-5">و اتل علیهم نبأ نوح...</span> کلمه <em>مقام</em> مصدر میمی و اسم زمان و مکان از ماده <em>قیام</em> است، و منظور از این کلمه در اینجا یا مصدر میمی است و یا اسم مکان، و در نتیجه معنای آیه اینست که: نوح به قوم خود گفت: اگر قیام من در امر دعوت به سوی توحید خدا بر شما گران است، و یا اگر مکانت و منزلت من در دعوتم به سوی خدا که همان منزلت رسالت است بر شما گران می‌آید، من بر خدا توکل می‌کنم. </p> <p>کلمه <em>اجماع</em> به معنای تصمیم‌گیری و عزم است، و چه بسا که این کلمه با حرف  <em>علی</em> متعدی نشود. راغب گفته: ماده <em>اجماع</em> بیشتر در مواردی استعمال می‌شود که جمع و تصمیم نتیجه حاصل از تفکر باشد، و در آیه‌ <span class="aya" rel="10_71" data-words="23-26">فأجمعوا أمرکم و شرکاءکم</span> به همین معنا آمده. </p> <p><span class="phrase">کلمه <em rel="fa_10_71_31-31" data-sentence="5:108">غمة</em> -به ضمه غین-به معنای اندوه و سختی است، و در آن، معنای پوشش نیز هست، گویا کربت و اندوه روی قلب را می‌پوشاند.</span> و اگر ابر آسمان را هم <em>غمام</em> می‌گویند به همین جهت است که ابر روی آسمان را می‌پوشاند. </p> <p>و کلمه <em>قضاء</em> که جمله‌ <span class="aya" rel="10_71" data-words="33-34">ثم اقضوا</span> از آن گرفته شده وقتی با حرف <em>الی</em> متعدی<code class="page" rel="10,150"/> </p><h3> <span class="title" rel="10_71 10_72 10_73 10_74">گفتگوی نوح (ع) با قوم خود و... </span> </h3> <p> شود به معنای تمام کردن کار مفعول خویش است، حال یا با کشتن و نابود کردنش باشد و یا به نحوی دیگر. </p> <p>و معنای آیه اینست که: ای محمد!داستان و خبر عظیم نوح را برای مردم تلاوت کن که چگونه تک و تنها و از طرف خویش با مردم دنیا-که فرستاده ما به سوی آنان بود-سخن گفت و در سخنش علیه آنان تحدی کرد، یعنی یک تنه در برابر همه مردم دنیا ایستاد و به آنان گفت هر کاری که می‌توانند با او بکنند، و در باب رسالت خود با آنان اتمام حجت نمود: آن زمان که به قوم خود گفت: ای مردم اگر مقام رسالت من و یا اینکه من در امر دعوت به سوی توحید قیام نموده‌ام و اینکه شما را به آیات خدا تذکر می‌دهم بر شما گران می‌آید با اینکه می‌دانم این تذکر من باعث کشته شدنم خواهد شد، و بالآخره شما درصدد برخواهید آمد که خود را از دست من راحت نموده، به این منظور به من آسیب بزنید، ولی من از این بابت هیچ نگران نیستم، زیرا توکل من بر خدای تعالی است . آری، من در قبال آن کینه‌های درونیتان که مرا تهدید می‌کند، امر خود را به خدای تعالی واگذار نموده او را وکیل خود گرفته‌ام، تا در همه شؤون من تصرف کند، بدون اینکه خودم در آن شؤون تدبیری بکار برم، حال هر فکری دارید به کار زنید و هر کید و نقشه‌ای دارید بریزید و شرکاء و خدایان خود را که می‌پندارید در شداید شما را یاری می‌کنند <em>به یاری بخوانید</em> و هر نقشه‌ای که به نظرتان رسید در باره من عملی کنید. </p> <p>این امری که نوح (ع) به قوم خود کرده امر و دستور معمولی نیست، بلکه امری است تعجیزی که منظور از آن عاجز کردن طرف مقابل است. و سپس‌امر شما بر شما غمه و کربت نباشد ، و دچار اندوه نگردید که چرا برای از بین بردن نوح به همه وسایل و اسباب دست نزدید، آن گاه کار مرا یکسره کنید ، و مرا از خود دفع کرده به قتلم برسانید، و مهلتی به من ندهید . </p> <p>نوح (ع) در این آیه شریفه قوم خود را تهدید می‌کند به اینکه هر بلایی که می‌توانند بر سر او بیاورند و اظهار می‌کند که پروردگارش قادر بر دفع آنان از وی است، هر چند که دست به دست هم دهند و همه توان خود و خدایان دروغین خود را به کار برند. </p> <p><code class="aya" rel="10_72"/> <span class="aya" rel="10_72" data-words="1-6">فإن تولیتم فما سألتکم من أجر...</span> این آیه شریفه تفریع و نتیجه‌گیری از توکلش بر خدای تعالی است، و جمله‌ <span class="aya" rel="10_72" data-words="3-4">فما سألتکم...</span> به منزله بکار بردن سبب در جای مسبب است، و تقدیر کلام چنین است: فان تولیتم و اعرضتم عن استجابة دعوتی فلا ضیر لی فی ذلک... <em>یعنی</em> اگر از پذیرفتن دعوت من اعراض کنید من کمترین ضرری نخواهیم دید، زیرا وقتی از اعراض شما متضرر می‌شوم که<code class="page" rel="10,151"/> از شما اجر و پاداشی خواسته باشم، که با اعراض شما آن پاداش از من فوت شود، و با اینکه من هیچ مزدی از شما نخواسته‌ام و پاداشم به عهده خدای تعالی است، دیگر چه باکی از اعراض شما داشته باشم؟  <span class="aya" rel="10_72" data-words="12-17">و أمرت أن أکون من المسلمین</span> -یعنی من مامورم از کسانی باشم که امور را تسلیم خدای تعالی کرده‌اند، چه آن اموری که خدای تعالی به نفع آنان خواسته و چه به ضرر آنان، و مامورم از کسانی باشم که از امر خدا استکبار ندارند و تسلیم اسباب ظاهری نگشته در برابر آنها خاضع نمی‌شوند و توقع نفع و ضرر از آنها ندارند. </p> <p><code class="aya" rel="10_73"/> <span class="aya" rel="10_73" data-words="1-10">فکذبوه فنجیناه و من معه فی الفلک و جعلناهم خلائف...</span> <span class="phrase">کلمه <em rel="fa_10_73_10-10" data-sentence="5:203">خلائف</em> جمع <em>خلیفه</em> است، می‌فرماید: قوم نوح (ع) او را تکذیب کردند و ما آنهایی را که در کشتی نوح قرار گرفتند و نجات یافتند خلیفه‌هایی در زمین قرار داده، و خلف اسلافشان کردیم، تا قائم مقام اسلاف خود باشند.</span> بقیه الفاظ آیه روشن است. </p> <p><code class="aya" rel="10_74"/> <span class="aya" rel="10_74" data-words="1-7">ثم بعثنا من بعده رسلا إلی قومهم...</span> <span class="phrase">منظور آیه شریفه از کلمه <em rel="fa_10_74_5-5" data-sentence="24:55">رسل</em> پیغمبرانی است که بعد از نوح و تا زمان موسی  (ع) آمدند.</span> و <span class="phrase">ظاهر سیاق اینست که منظور از <em rel="fa_10_74_9-9" data-sentence="28:63">بینات</em> ، آیات معجزه‌آسایی است که امتها از پیغمبران خود درخواست کردند.</span> آری، امت هر پیغمبری بعد از آمدن پیغمبرش و ادعای نبوت کردن و به دعوت آنان پرداختن نوعا او را تکذیب می‌کردند و از او معجزه می‌خواستند، و او به ناچار معجزه می‌آورد، و در همین معجزه‌ها بود که خدای تعالی بین انبیاء و امتهای آنان داوری کرده امتهای تکذیب کننده را هلاک می‌کرد. مؤید این معنا جمله بعدی است که می‌فرماید: <span class="aya" rel="10_74" data-words="10-17">فما کانوا لیؤمنوا بما کذبوا به من قبل...</span>، بعد از آن هم که معجزه را دیدند باز به آنچه قبلا تکذیب کرده بودند ایمان نیاوردند . دلیل بر این تایید این است که از جمله مذکور این معنا به ذهن خطور می‌کند که انبیاء معجزاتی روشن برای مردم خود آورده بودند، و لیکن از آنجا که یاغی‌گری در دلهای آنان طبیعت ثانوی شده بود نمی‌توانستند به آنچه قبلا تکذیب کرده بودند ایمان بیاورند. آری، خدا به کیفر همان یاغی‌گری، مهر بر دلهایشان زده بود. </p> <p>و لازمه این معنایی که گفتیم به ذهن خطور می‌کند اینست که تکذیب امتها قبل از آمدن معجزات به دست انبیاء (ع) بوده، و همین طور هم بوده، چون رسولان الهی دعوت خود را در بین مردم منتشر می‌کردند و آنان را به سوی توحید دعوت می‌نمودند و امتها دعوت آنان را و دین توحید را تکذیب می‌کردند (و برای اینکه از قید منطق محکم و مستدل انبیاء رهایی یابند از در بهانه‌جویی) پیشنهاد معجزه می‌کردند. انبیاء (ع) معجزه پیشنهادی آنان را ارائه<code class="page" rel="10,152"/> می‌کردند، و باز ایمان نمی‌آوردند. </p> <p>و ما پاره‌ای مطالب مربوط به این آیه را در تفسیر آیه‌ <span class="aya" rel="7_101" data-words="12-18">فما کانوا لیؤمنوا بما کذبوا من قبل</span><span class="footnote" rel="1" title="سوره اعراف، آیه ۱۰۱&quot;">*</span> در جلد هشتم این کتاب ایراد نموده، در آنجا گفتیم که این آیه به عالم ذر اشاره دارد، و آنچه در اینجا می‌خواهیم تذکر دهیم اینست: مطلبی که در آنجا گفتیم منافاتی با این مطلب ما ندارد، و کسی گمان نکند که آنچه اینجا از آیه استفاده کردیم با آنچه آنجا از آن فهمیدیم منافات دارد. </p> <h3>بحث روایتی‌ <span class="title" rel="10_74 10_71 10_72 10_73"> (روایاتی در باره عالم ذر و کفر و ایمان انسان در آن عالم و توضیحی در این باره) </span> </h3> <p> در کافی از محمد بن یحیی از محمد بن حسین از محمد بن اسماعیل از صالح بن عقبة از عبد اللَّه بن محمد جعفی و عقبة، هر دو از امام ابی جعفر (ع) روایت کرده‌اند که فرمود: خدای عز و جل خلق را بیافرید و هر کس را که دوست می‌داشت خلق کرد، از جمله، چیزهایی<span class="footnote" rel="2" title="در نسخه‌ای دیگر: چیزی را که دوست داشت">*</span> که دوست داشت از گل بهشت آفرید و کسی را که دشمن داشته از چیزی آفریده که آن را دشمن داشت، و چیزی که او دشمنش می‌داشت از گل دوزخ بود، آن گاه همه را در <em>ظلال: سایه</em><span class="footnote" rel="3" title="شاید منظور عرش باش  (مترجم)">*</span> برانگیخت. من عرضه داشتم سایه چیست؟ فرمود: مگر سایه خودت را در آفتاب ندیده‌ای که چیزی است و در عین حال چیزی نیست. </p> <p>آن گاه از میان آنان انبیاء را مبعوث نمود، و انبیاء، بشر را دعوت کردند به اینکه به خدای عز و جل اقرار کنند، و در این باب فرموده: <span class="aya" rel="43_87" data-words="1-7">و لئن سألتهم من خلقهم لیقولن الله</span> -و اگر از آنان بپرسی چه کسی خلقشان کرده حتما خواهند گفت اللَّه ، آن گاه دعوتشان کردند به اقرار به نبوت انبیاء، که بعضی اقرار کردند و بعضی انکار، آن گاه دعوتشان کردند به قبول ولایت ما، که به خدا سوگند تنها کسانی پذیرفتند که خدای تعالی دوستشان داشت، و آنان را که دشمنشان می‌داشت انکار کردند، که در این باب فرموده: <span class="aya" rel="10_74" data-words="10-17">فما کانوا لیؤمنوا بما کذبوا به من قبل</span> سپس امام ابی جعفر (ع) فرمود: تکذیب از پیش بوده.<span class="footnote" rel="4" title="کافی، ط اسلامیه، ج ۲، ص ۱۰">*</span>         <code class="page" rel="10,153"/> مؤلف: این روایت را صاحب علل الشرائع<span class="footnote" rel="1" title="علل الشرائع، ط بیروت، ج ۱، ص ۱۱۸">*</span> به سند خود از محمد بن اسماعیل از صالح از عبد اللَّه و عقبه از آن جناب نقل کرده، و عیاشی<span class="footnote" rel="2" title="تفسیر عیاشی، ج ۲ ص ۱۲۶">*</span> آن را از جعفی از آن جناب روایت کرده است. </p> <p>... و در تفسیر عیاشی از زراره و حمران از امام ابی جعفر باقر و امام صادق (ع) روایت کرده که فرمودند: خدای تعالی خلق را بیافرید در حالی که سایه‌ای بودند، آن گاه در همان عالم رسول خود محمد (ص) را فرستاد، بعضی به وی ایمان آورده، بعضی تکذیبش کردند، آن گاه در خلقتی آخرین (که همین عالم ماده است) آن جناب را مبعوث فرمود، در این عالم آن عده‌ای به وی ایمان آوردند که در <em>عالم أظله</em><span class="footnote" rel="3" title="عالم سایه">*</span> به وی ایمان آورده بودند، و کسانی نبوتش را انکار کردند که در آن عالم او را تکذیب کرده بودند، و آیه شریفه‌ <span class="aya" rel="10_74" data-words="10-17">فما کانوا لیؤمنوا بما کذبوا به من قبل</span> به همین دو عالم اشاره دارد.<span class="footnote" rel="4" title="تفسیر عیاشی، ج ۲، ص ۱۲۶">*</span> مؤلف: ما در تفسیر آیه شریفه: <span class="aya" rel="7_172" data-words="1-19">و إذ أخذ ربک من بنی آدم من ظهورهم ذریتهم و أشهدهم علی أنفسهم أ لست بربکم قالوا بلی...</span> بحث مفصلی پیرامون عالم قبل از دنیا که به <em>عالم ذر</em> نامیده شده گذراندیم، و در آنجا روشن کردیم که آیات راجع به عالم ذر برای انسانیت عالمی دیگر اثبات می‌کند غیر این عالم مادی و محسوس و تدریجی و آمیخته با آلام و مصایب و گناهان و آثار سوء گناهان. </p> <p>عالمی که به نوعی مقارنت، مقارن این عالم محسوس است، و در عین حال محکوم به احکام مادیت نیست، یعنی تدریجی نیست، آمیخته با آلام و مصایب و گناهان و آثار سوء گناه نیست، و از طریق حس مشاهده نمی‌شود، و تقدمش بر عالم ما تقدم زمانی نیست، بلکه تقدمش به نوعی دیگر از تقدم است، نظیر آن تقدمی که از آیه شریفه: <span class="aya" rel="36_82" data-words="6-10">أن یقول له کن فیکون</span><span class="footnote" rel="5" title="همین که به آن بگوییم باش پس آن چیز موجود و بود می‌شود سوره یس، آیه ۸۴&quot;">*</span>. </p> <p>استفاده می‌شود چون دو کلمه <em>کن-باش</em> و <em>یکون-بود می‌شود</em> ، هر دو از مصداق یک هستی برای هر چیز خبر می‌دهند، و آن مصداق وجود خارجی آن چیز است. چیزی که هست، این مصداق واحد، دو رو و دو سو دارد، یکی آن سویی که به طرف خدای تعالی است، و دیگر آن سویی که جنبه مادیت دارد، و معلوم است که جنبه ربانی هر چیزی مقدم بر جنبه مادی           <code class="page" rel="10,154"/> آنست، و جنبه ربانی هر موجودی محکوم به غیر تدریج است، و نه زمانی است و نه غایب از پروردگارش و نه منقطع از او، به خلاف جنبه مادیش که محکوم به آن احکامی است که بر شمردیم. </p> <h3> <span class="title" rel="10_74 10_71 10_72 10_73">توضیحی در باره تعبیر <em>ظلال</em> در مورد عالم ذر، در بعضی روایات</span> </h3> <p> و روایتی که ما در این بحث روایتی آوردیم اشاره به همان عالم ذری دارد که در سابق گذشت، با این تفاوت که این روایت مزیتی مخصوص به خود دارد، و آن تعبیر لطیف  <em>ظلال</em> است، چون اگر به خوبی و دقت در آن نظر شود منظور از آن بیشتر روشن می‌گردد. آری، در موجودات این عالم اموری است که از جهتی شبیه به سایه اشیاء است، و آن اینست که مانند سایه ملازم با اشیاء و حاکی از خصوصیات و آثار وجود اشیاء است، و در عین حال هم عین اشیاء است و هم نیست. </p> <p>برای اینکه ما وقتی به اشیاء نظر کنیم و نظر خود را تجرید نموده صرفا از این نظر اشیاء را ببینیم که صنع خدا و فعل محض او است، و منفک و جدایی پذیر از او نیست-که البته نظری است حق و نگرشی است واقعی-در چنین نظری چیزی در اشیاء جز این نمی‌بینیم که تسلیم خدا و خاضع در برابر اراده خدا، و متذلل در برابر کبریایی او، و وابسته محض به رحمت او و امر ربوبی اویند، و به وحدانیت او و به آنچه به وسیله رسولانش فرستاده و به دینی که بر آنان نازل کرده ایمان دارند. </p> <p>و این خصوصیات، وجودهایی همچون سایه برای اشیاء عالمند و در عین اینکه سایه آنهایند عین آنها نیستند. البته این زمانی است که همانطور که گفتیم به اشیاء مادی نظر کنیم، و عالم ماده را اصل و معیار قیاس قرار دهیم، هم چنان که آیات قرآنی هم که غرضش بیان ثبوت تکلیف به توحید و بیان این معنا است که احدی از این تکلیف مستثناء نیست و روز قیامت همه از آن سؤال خواهند شد، همین نظر را زیر بنای بیانات خود قرار داده است. </p> <p>حال، اگر موجودات را از جنبه یلی الربی (ارتباط با خدا) اصل قرار داده، عالم ماده را با موجوداتی که در آن است بر آن قیاس کنیم-که البته این نظر نیز نظری است حق و نگرشی است واقعی-در چنین نظری این عالم همان سایه خواهد بود، و جنبه یلی الربی موجودات اصل و شخص صاحب سایه خواهد بود، هم چنان که آیه شریفه‌ <span class="aya" rel="28_88" data-words="12-16">کل شیء هالک إلا وجهه</span><span class="footnote" rel="1" title="همه چیز نابود می‌شود مگر وجه او سوره قصص، آیه ۸۸&quot;">*</span> و آیه <span class="aya" rel="55_26-27" data-words="1-8">کل من علیها فان، و یبقی وجه ربک</span><span class="footnote" rel="2" title="هر کس که بر روی زمین است فانی است و تنها وجه پروردگارت باقی می‌ماند سوره الرحمن، آیه ۲۷&quot;">*</span>، به این جنبه اشاره دارد. </p> <p>     <code class="page" rel="10,155"/> و اما آن روایتی که عیاشی از ابی بصیر از امام صادق (ع) آورده که در تفسیر آیه‌ <span class="aya" rel="10_74" data-words="10-17">فما کانوا لیؤمنوا بما کذبوا به من قبل</span> فرموده خدا رسولان را مبعوث به سوی خلق کرد، در حالی که خلق در صلب پدران و رحم مادران بودند، کسی که در آن حال تصدیق کرد بعد از آن هم تصدیق کرد، و کسی که در آن حال تکذیب کرد در دنیا نیز تکذیب نمود روایتی است که حکم بدیهی عقل، مضمون آن را رد می‌کند، برای اینکه ظهور در این معنا دارد که نطفه انسانها در حالی که در پشت پدران و رحم مادران است، هم زنده است و هم عقل دارد و هم تکلیف، و ما بالضرورة می‌دانیم که چنین نیست، و ما این حدیث را در بحثی که پیرامون آیه  <em>ذر</em> داشتیم نقل و مورد ایراد قرار دادیم. پس، این حدیث به ظاهرش قابل قبول نیست مگر آنکه آن را حمل کنیم بر اینکه می‌خواهد بگوید: عالم ذر محیط به این عالم مادی تدریجی زمانی است، زیرا خود آن عالم، زمانی نیست، و وجود موجودات آن عالم بستگی به این زمان و آن زمان ندارد، و لیکن حمل این معنا بر روایت بعید است. <code class="page" rel="10,156"/> </p>
