<h3 class="ayas">سوره البقرة آیه ۱۷۷</h3><code class="section" rel="2_177-177"/><h3>ترجمه آیات</h3> <p> <code class="page" rel="1,649"/><code class="aya" rel="2_177"/> <span class="trans" rel="2_177">نیکی آن نیست که روی خود را بطرف مشرق کنید که چون مسیحی هستید و یا بطرف مغرب که چون یهودی هستید بلکه نیکی برای کسی است که به خدا و روز آخرت و ملائکه و کتاب آسمانی و پیغمبران ایمان داشته باشد و مال خود را با آنکه دوستش می‌دارد به خویشاوندان و یتیمان و مسکینان و راه ماندگان و دریوزگان و بردگان بدهد و نماز را بپا دارد و زکات بدهد و کسانیند که به عهد خود وقتی عهدی می‌بندند وفا می‌کنند و از فقر و بیماری و جنگ، خویشتن دارند اینان هستند که راست گفتند و همینهایند که تقوی دارند «۱۷۷» </span></p><h3>بیان</h3> <p> بعضی از مفسرین گفته‌اند: بعد از برگشتن قبله از بیت المقدس بسوی کعبه، جدال و بگو مگو بسیار شد و بدین جهت آیه مورد بحث نازل شد. </p> <p> <span class="aya" rel="2_177" data-words="1-9">لیس البر أن تولوا وجوهکم قبل المشرق و المغرب</span>، کلمه بر بکسره باء، مجازی است از خیر و احسان و همین کلمه با فتحه باء، صفت مشبهه از آن است، و معنایش شخص خیر و نیکوکار است. </p> <h3> <span class="title" rel="2_177">توضیح مفردات آیه</span> </h3> <p> و کلمه قبل با کسره اول و فتحه دوم به معنای جهت است، قبله را هم به همین جهت قبله می‌گویند، چیزی که هست تای آخر آن معنای نوعیت را می‌رساند، و کلمه ذوی القربی به معنای خویشاوندان و کلمه یتامی جمع یتیم است که به معنای کودک پدر مرده است و کلمه  مساکین جمع مسکین است، که فرقش با کلمه فقیر این است که مسکین بد حال‌تر از فقیر است، و کلمه ابن السبیل به معنای کسی است که دستش از وطن و از خانواده‌اش بریده، و کلمه  رقاب جمع رقبه است، که به معنای گردن است، ولی منظور از آن برده است که قید بردگی بگردن دارد، و کلمه باساء مصدر است، هم چنان که بؤس هم مصدر است، و هر دو به معنای شدت و فقر است، و کلمه ضراء مانند کلمه ضر هر دو به این معنا است که آدمی با مرض یا زخم یا فوت مال یا مرگ فرزند، متضرر شود، و کلمه باس به معنای شدت و سختی جنگ است. </p> <p> <span class="aya" rel="2_177" data-words="10-15">و لکن البر من آمن بالله</span> الخ، در این جمله بجای اینکه کلمه بر به کسره را تعریف کند، کلمه بر به فتحه را تعریف کرد، تا هم بیان و تعریف مردان نیکوکار را کرده باشد و در ضمن اوصافشان را هم شرح داده باشد، و هم اشاره کرده باشد به اینکه مفهوم خالی از مصداق و حقیقت، هیچ اثری و فضیلتی ندارد. </p> <h3> <span class="title" rel="2_177">ذکر مصداق در کنار مفهوم، دأب قرآن در تمام بیاناتش می‌باشد</span> </h3> <p> و این خود دأب قرآن در تمامی بیاناتش است که وقتی میخواهد مقامات معنوی را بیان کند، با شرح احوال و تعریف رجال دارنده آن مقام، بیان میکند و به بیان مفهوم تنها قناعت نمیکند. </p> <p>و سخن کوتاه آنکه جمله: <span class="aya" rel="2_177" data-words="10-18">و لکن البر من آمن بالله و الیوم الآخر</span> تعریف ابرار و بیان حقیقت حال ایشان است که هم در مرتبه اعتقاد تعریفشان می‌کند و هم در مرتبه اعمال و هم اخلاق، در باره اعتقادشان میفرماید: <span class="aya" rel="2_177" data-words="13-15">من آمن بالله</span> و در باره اعمالشان میفرماید: <span class="aya" rel="2_177" data-words="64-66">أولئک الذین صدقوا</span>، و در باره اخلاقشان میفرماید. <span class="aya" rel="2_177" data-words="67-70">و أولئک هم المتقون</span>. </p> <p>و در تعریف اولی که از ایشان کرده، فرموده:  کسانی هستند که ایمان به خدا و روز جزا و ملائکه و کتاب و انبیاء دارند، و این تعریف شامل تمامی معارف حقه‌ای است که خدای سبحان<code class="page" rel="1,650"/> ایمان به آنها را از بندگان خود خواسته و مراد به این ایمان، ایمان کامل است که اثرش هرگز از آن جدا نمی‌شود و تخلف نمیکند، نه‌در قلب، و نه در جوارح، در قلب تخلف نمیکند چون صاحب آن دچار شک و اضطراب و یا اعتراض و یا در پیشامدی ناگوار دچار خشم نمیگردد و در اخلاق و اعمال هم تخلف نمیکند،  چون وقتی ایمان کامل در دل پیدا شد، اخلاق و اعمال هم اصلاح میشود. </p> <p>دلیل بر اینکه مراد از آیه بیان این معنا است، ذیل آیه شریفه است که می‌فرماید:  اولئک الذین صدقوا که صدق را مطلق آورده و مقید به زبان یا به اعمال قلب، یا به اعمال سایر جوارح نکرده، پس منظور، آن مؤمنینی است که مؤمن حقیقی هستند و در دعوی ایمان صادقند، هم چنان که در جای دیگر در باره آنان فرمود:  <span class="aya" rel="4_65" data-words="1-21">فلا و ربک لا یؤمنون حتی یحکموک فیما شجر بینهم، ثم لا یجدوا فی أنفسهم حرجا مما قضیت، و یسلموا تسلیما</span>، حاشا به پروردگارت سوگند که ایمان نمی‌آورند و ایمانشان واقعی نمی‌شود مگر وقتی که تو را در اختلاف‌هایی که بینشان پیدا می‌شود حکم قرار دهند و چون حکمی راندی هیچ ناراحتی در دل خود از حکم تو احساس نکنند و سراپا تسلیم تو شوند.<span class="footnote" rel="1" title="نساء-۶۵">*</span> </p><h3> <span class="title" rel="2_177">در باره ایمان کامل و پاره‌ای از اعمال و اخلاق ابرار مؤمنین حقیقی </span> </h3> <p> در چنین هنگامی است که حالشان با آخرین مراتب ایمان، یعنی مرتبه چهارم که در ذیل آیه: <span class="aya" rel="2_131" data-words="1-7">إذ قال له ربه أسلم قال أسلمت</span><span class="footnote" rel="2" title="بقره-۱۳۱">*</span> بیانش گذشت منطبق میشود. </p> <p>بعد از این تعریف سپس به بیان پاره‌ای از اعمالشان پرداخته، میفرماید: <span class="aya" rel="2_177" data-words="25-49">و آتی المال علی حبه ذوی القربی، و الیتامی، و المساکین، و ابن السبیل، و السائلین، و فی الرقاب، و أقام الصلاة، و آتی الزکاة</span> که از جمله اعمال آنان نماز را شمرده که حکمی است مربوط به عبادت که در آیه <span class="aya" rel="29_45" data-words="10-16">إن الصلاة تنهی عن الفحشاء و المنکر</span>، نماز از فحشاء و منکر نهی می‌کند.<span class="footnote" rel="3" title="عنکبوت-۴۵">*</span> و نیز در آیه:  <span class="aya" rel="20_14" data-words="9-12">و أقم الصلاة لذکری</span>، نماز را برای یادآوری من بپا بدار<span class="footnote" rel="4" title="طه-۱۴">*</span>، در اهمیت آن سخن رفته است، یکی دیگر زکات را که حکمی است مالی و مایه صلاح معاش ذکر فرموده و قبل از این دو بذل مال که عبارت است از انتشار خیر و احسان غیر واجب را ذکر کرد که مایه رفع حوائج محتاجین است و نمی‌گذارد چرخ زندگیشان به خاطر حادثه‌ای که برایشان پیش می‌آید، متوقف گردد. </p> <h3> <span class="title" rel="2_177">وفای به عهد، صبر و صدق، سه صفت مؤمنین</span> </h3> <p> خدای سبحان بعد از ذکر پاره‌ای از اعمال آنان بذکر پاره‌ای از اخلاقشان پرداخته، از آن جمله وفای به عهدی که کرده‌اند، و صبر در باساء و ضراء و صبر در برابر دشمن و ناگواریهای         <code class="page" rel="1,651"/> جنگ را میشمارد و عهد عبارتست از التزام به چیزی و عقد قلبی بر آن و هر چند خدای تعالی آن را در آیه مطلق آورده، لکن بطوری که بعضی گمان کرده‌اند شامل ایمان و التزام به احکام دین نمیشود، برای اینکه دنبالش فرموده:  اذا عاهدوا وقتی که عهد می‌بندند، معلوم می‌شود منظور از عهد نامبرده عهدهایی است که گاهی با یکدیگر می‌بندند و یا با خدا می‌بندند، مانند نذر و قسم و امثال آن و ایمان و لوازم ایمان مقید به قید وقتی دون وقتی نمیشود بلکه ایمان را همیشه باید داشت. </p> <p>و لکن اطلاق عهد در آیه شریفه شامل تمامی وعده‌های انسان و قول‌هایی که اشخاص میدهد میشود، مثل اینکه بگوید:  من این کار را میکنم، و یا این کاری که می‌کردم ترک می‌کنم و نیز شامل هر عقد و معامله و معاشرت و امثال آن می‌شود. و صبر عبارتست از ثبات بر شدائد، در مواقعی که مصائب و یا جنگی پیش می‌آید و این دو خلق یعنی وفای به عهد و صبر هر چند شامل تمامی اخلاق فاضله نمیشود و لکن اگر در کسی پیدا شد، بقیه آن خلقها نیز پیدا میشود. </p> <p>و این دو خلق یکی متعلق به سکون است و دیگری متعلق به حرکت وفای به عهد متعلق به حرکت و صبر متعلق به سکون، پس در حقیقت ذکر این دو صفت از میان همه اوصاف مؤمنین به منزله این است که فرموده باشد: مؤمنین وقتی حرفی میزنند، پای حرف خود ایستاده‌اند و از عمل به گفته خود شانه خالی نمیکنند. </p> <p>و اما این که برای بار دوم مؤمنین را معرفی نموده که‌ <span class="aya" rel="2_177" data-words="64-66">أولئک الذین صدقوا</span> برای این بود که صدق، وصفی است که تمامی فضائل علم و عمل را در بر میگیرد، ممکن نیست کسی دارای صدق باشد و عفت و شجاعت‌و حکمت و عدالت، چهار ریشه اخلاق فاضله را نداشته باشد، چون آدمی به غیر از اعتقاد و قول و عمل، چیز دیگری ندارد و وقتی بنا بگذارد که جز راست نگوید، ناچار میشود این سه چیز را با هم مطابق سازد، یعنی نکند مگر آنچه را که میگوید و نگوید مگر آنچه را که معتقد است و گر نه دچار دروغ میشود. </p> <p>و انسان مفطور بر قبول حق و خضوع باطنی در برابر آن است هر چند که در ظاهر اظهار مخالفت کند. </p> <p>بنا بر این اگر اذعان به حق کرد و بر حسب فرض بنا گذاشت که جز راست نگوید، دیگر اظهار مخالفت نمیکند، تنها چیزی را میگوید که بدان معتقد است و تنها عملی را میکند که مطابق گفتارش است، در این هنگام است که ایمان خالص و اخلاق فاضله و عمل صالح، همه با هم برایش فراهم میشود. </p> <p>هم چنان که در جای دیگر نیز در شان مؤمنان فرموده:  <span class="aya" rel="9_119" data-words="1-10">یا أیها الذین آمنوا اتقوا الله، و کونوا مع الصادقین</span>، ای کسانی که ایمان آورده‌اید، از خدا بترسید و با راستگویان باشید.<span class="footnote" rel="1" title="توبة-۱۱۹">*</span> و حصری که از جمله <span class="aya" rel="2_177" data-words="64-66">أولئک الذین صدقوا</span>، تنها اینهایند که راست میگویند استفاده میشود آن تعریف و بیان تا حدی که گذشت تاکید میکند و معنایش-و خدا داناتر است-این میشود هر گاه خواستی راستگویان را ببینی راستگویان تنها همان ابرارند. </p> <p>و اما تعریفی که برای بار سوم از آنان کرد و فرمود: <span class="aya" rel="2_177" data-words="68-70">أولئک هم المتقون</span> حصری که در آن هست، برای بیان کمال ایشان است، چون برو صدق اگر به حد کمال نرسند، تقوی دست نمیدهد. </p> <h3> <span class="title" rel="2_177">استخراج صفات مؤمنین و مال کارشان از چند مورد آیات قرآنی</span> </h3> <p> و اوصافی که خدای سبحان در این آیه از ابرار شمرده، همان اوصافی است که در آیات دیگر آورده، از آن جمله فرموده:  <span class="aya" rel="76_5-9" data-words="1-44">إن الأبرار یشربون من کأس کان مزاجها کافورا، عینا یشرب بها عباد الله، یفجرونها تفجیرا، یوفون بالنذر، و یخافون یوما کان شره مستطیرا، و یطعمون الطعام علی حبه مسکینا و یتیما و أسیرا، إنما نطعمکم لوجه الله، لا نرید منکم جزاء و لا شکورا</span>، تا آنجا که می‌فرماید، <span class="aya" rel="76_12" data-words="1-7">و جزاهم بما صبروا جنة و حریرا</span>، براستی ابرار از جامی مینوشند که مزاج کافور دارد، چشمه‌ای که بندگان خدا از آن مینوشند و آن را به هر جا که خواهند روان کنند، نیکوکاران به نذر وفا کنند و از روزی که شر آن روز عالمگیر است، بیم دارند و طعام را با آنکه دوستش دارند به مستمند و یتیم و اسیر دهند و منطقشان این است که ما شما را فقط برای رضای خدا طعام میدهیم، و از شما پاداشی و سپاسی نخواهیم، -تا آنجا که فرمود-و پروردگارشان هم در عوض آن صبری که کردند، بهشت و دیبا پاداششان دهد.<span class="footnote" rel="2" title="دهر-۵-۱۲">*</span> که در این آیات، ایمان به خدا و ایمان به روز جزا و انفاق در راه خدا و وفای به عهد و صبر را نام برده و نیز فرموده:  <span class="aya" rel="83_18-22" data-words="1-19">کلا إن کتاب الأبرار لفی علیین، و ما أدراک ما علیون، کتاب مرقوم، یشهده المقربون، إن الأبرار لفی نعیم</span>، تا آنجا که می‌فرماید: <span class="aya" rel="83_25" data-words="1-4">یسقون من رحیق مختوم</span> و تا آنجا که می‌فرماید: <span class="aya" rel="83_28" data-words="1-4">عینا یشرب بها المقربون</span>، حاشا که کتاب ابرار هر آینه در درجات بلندی است، و تو نمی‌دانی آن درجات چیست قضایی است رانده شده که مقربین درگاه خدا آن را مشاهده میکنند که ابرار همانا در نعیم باشند-تا آنجا که می‌فرماید، از شرابی خالص و صافی و سر به مهر مینوشند، -تا آنجا که می‌فرماید-چشمه‌ای که همان مقربین خودشان از آن مینوشند.<span class="footnote" rel="3" title="مطففین-۲۸">*</span> که اگر میان این آیات و آیات سوره دهر که گذشت تطبیق به عمل آید، آن وقت حقیقت وصف مؤمنین و مال کارشان-اگر در آن دقت کنی-بخوبی روشن میگردد. </p> <p>از یک سو در این آیات ایشان را توصیف کرده به اینکه عباد اللَّه هستند، و عباد اللَّه مقرب درگاه       <code class="page" rel="1,653"/> خدایند و در ضمن اوصافی که برای عباد خود ذکر کرده، فرموده:  <span class="aya" rel="15_42" data-words="1-6">إن عبادی لیس لک علیهم سلطان</span>، تو ای ابلیس بر بندگان من تسلط نمی‌یابی<span class="footnote" rel="1" title="حجر ۴۲">*</span> و از سوی دیگر مقربین را توصیف کرده، به اینکه:  <span class="aya" rel="56_10-12" data-words="1-8">و السابقون السابقون، أولئک المقربون، فی جنات النعیم</span>، سبقت گیرندگان در دنیا بسوی خیرات که سبقت گیرندگان به مغفرتند در آخرت، اینان به تنهایی مقربین و در بهشت نعیمند<span class="footnote" rel="2" title="واقعه-۱۰-۱۲">*</span> پس معلوم میشود این عباد اللَّه که در آخرت بسوی نعمت خدا سبقت می‌گیرند، همانهایند که در دنیا بسوی خیرات سبقت میگرفتند و اگر به تفحص از حال ایشان ادامه بدهی، مطالب عجیبی برایت کشف میشود. </p> <p>پس از آنچه گذشت این معنا روشن شد: که ابرار دارای مرتبه عالیه‌ای از ایمان هستند و آن مرتبه چهارم است که بیانش گذشت و خدای تعالی در باره‌شان فرموده:  <span class="aya" rel="6_82" data-words="1-13">الذین آمنوا، و لم یلبسوا إیمانهم بظلم، أولئک لهم الأمن و هم مهتدون</span>، کسانی که ایمان آوردند و ایمان خود را با ظلم نیامیختند، تنها اینان هستند که دارای امنیتند و هم راه یافتگانند.<span class="footnote" rel="3" title="انعام ۸۲">*</span> <span class="aya" rel="2_177" data-words="55-58">و الصابرین فی البأساء</span> کلمه صابرین را منصوب آورد، یعنی نفرمود صابرون و نصب آن به تقدیر مدح است تا به عظمت امر صبر اشاره کرده باشد، بعضی هم گفته‌اند که اصولا وقتی کلامی که در وصف کسی ایراد میشود طول بکشد وصفی پشت سر وصفی بیاورند، نظریه علمای ادب بر این است که میان اوصاف گاهگاهی مدح و ذمی بیاورند و باین منظور اعراب وصف را مختلف سازند، گاهی به رفع بخوانند و گاهی به نصب. </p> <h3>بحث روایتی‌ <span class="title" rel="2_177"> ذیل آیه کریمه و بیان اهمیت آنچه در آن آمده </span> </h3> <p> از رسول خدا ص روایت شده که هر کس باین آیه عمل کند ایمان خود را به کمال رسانده باشد.<span class="footnote" rel="4" title="تفسیر صافی ج ۱ ص ۱۶۱">*</span> مؤلف: وجه آن با در نظر داشتن بیان ما روشن است، و از زجاج و فراء هم نقل شده که آن دو گفته‌اند: این آیه مخصوص انبیاء معصومین ع است برای اینکه هیچ کس بجز انبیاء نمی‌تواند همه دستوراتی که در این آیه آمده آن طور که حق آن است عمل کند، این بود گفتار آن دو، ولی سخنان آن دو ناشی از این است که در مفاد آیات تدبر نکرده‌اند و میان مقامات معنوی خلط کرده‌اند، چون آیات سوره دهر که در باره اهل بیت رسول خدا ع نازل شده، بعنوان         <code class="page" rel="1,654"/> ابرار از ایشان یاد فرموده نه به عنوان انبیاء، چون اهل بیت ع انبیاء نبودند. </p> <p>بله اینقدر هست که مقامی بس عظیم دارند، بطوری که وقتی حال اولوا الالباب را ذکر میکند، که کسانی هستند که خدا را در قیام و قعود و بر پهلویشان ذکر میکنند و در خلقت آسمانها و زمین تفکر مینمایند، در آخر از ایشان نقل میفرماید که از خدا درخواست میکنند ما را به ابرار ملحق ساز،  <span class="aya" rel="3_193" data-words="19-22">و توفنا مع الأبرار</span>، با ابرار ما را بمیران،<span class="footnote" rel="1" title="سوره آل عمران آیه ۱۹۳">*</span> و در تفسیر الدر المنثور است که حکیم ترمذی از ابی عامر اشعری روایت کرده که گفت: به رسول خدا ص عرضه داشتم: تمامیت بر و نیکی به چیست؟ فرمود: اینکه در خلوتت همان کنی که در انظار میکنی.<span class="footnote" rel="2" title="تفسیر الدر المنثور ج ۱ ص ۱۷۲">*</span> و در تفسیر مجمع البیان از ابی جعفر و امام صادق ع روایت کرده که فرمودند: منظور از ذوی القربی، اقربای رسول هستند.<span class="footnote" rel="3" title="تفسیر مجمع البیان ج ۱ ص ۲۶۳">*</span> مؤلف: گویا این تفسیر از باب شمردن یکی از مصادیق قربا باشد، چون در قرآن کریم آیه‌ای مخصوص قربای رسول خدا ص هست. </p> <p>و در کافی از امام صادق ع روایت کرده که فرمود: فقیر آن کسی است که کاردش آن چنان باستخوان نرسیده که دست بسوی مردم دراز کند، ولی مسکین بد حال‌تر از اوست و بائس از هر دو بد حال‌تر است.<span class="footnote" rel="4" title="فروع کافی ج ۳ ص ۵۰۱ حدیث ۱۶">*</span> و در تفسیر مجمع البیان از امام باقر ع روایت آورده که فرمود: ابن السبیل کسی است که دستش از اهلش بریده باشد.<span class="footnote" rel="5" title="تفسیر مجمع البیان ج ۱ ص ۲۶۳">*</span> و در تهذیب از امام صادق ع روایت کرده که شخصی از آن جناب از برده‌ای سؤال کرد که با مولایش قرار گذاشته: اگر فلان مبلغ بپردازد، آزاد باشد و مقداری از آن مبلغ را پرداخته چه کند؟ فرمود: بحکم آیه‌ <span class="aya" rel="2_177" data-words="41-43">و فی الرقاب</span> بقیه مبلغ را باید از مال صدقه بپردازند تا آزاد شود.<span class="footnote" rel="6" title="تهذیب ج ۸ حدیث ۱۰۲">*</span> و در تفسیر قمی در ذیل جمله: <span class="aya" rel="2_177" data-words="55-60">و الصابرین فی البأساء و الضراء</span> گفته: امام ع فرمود: یعنی در گرسنگی و عطش و ترس، و در معنای جمله و حین الباس گفته امام فرمود: یعنی در هنگام جنگ.<span class="footnote" rel="7" title="تفسیر قمی ج ۱ ص ۶۴">*</span>               <code class="page" rel="1,655"/> </p>
