<h3 class="ayas">سوره البقرة آیه‌های ۱۶۸ تا ۱۷۱</h3><code class="section" rel="2_168-171"/><h3>ترجمه آیات</h3> <p> <span class="trans" rel="2_168">هان!ای مردم از آنچه در زمین است بخورید در حالی که حلال و طیب باشد و گام‌های شیطان را پیروی مکنید که او شما را دشمنی است آشکار.  «۱۶۸» </span><span class="trans" rel="2_169">او تنها شما را به بدی و فحشاء و گفتن سخنان بی دلیل و نسبت دادن آن به خدا وا میدارد.  «۱۶۹» </span><span class="trans" rel="2_170">و چون به ایشان گفته شود آنچه خدا نازل کرده پیروی کنید می‌گویند: نه، ما تنها آن را پیروی می‌کنیم که پدران خود را بر آن یافتیم آیا اگر پدران ایشان عقل نمی‌داشتند و هیچ چیز نمی‌فهمیدند و راه بجایی نمی‌بردند باز هم پیرویشان می‌کردند؟.  «۱۷۰» </span><span class="trans" rel="2_171">مثل کسانی که کافر شدند مثل آن چوپانی است که بر گوسفندان خود نهیب می‌زند و چیزهایی می‌گوید که گوسفندان نمی‌فهمند تنها صدایی و<code class="page" rel="1,631"/> ندایی از او می‌شنوند، کر و گنگ و کورند و در نتیجه راهی برای تعقل ندارند «۱۷۱» </span></p>       <h3>بیان</h3> <p> <span class="aya" rel="2_168" data-words="1-9">یا أیها الناس کلوا مما فی الأرض حلالا طیبا</span> تا آخر دو آیه، کلمه حلال در مقابل کلمه  حرام است، و معنایش با کلمه ممنوع یکی است، وقتی می‌گویند فلان کار حرام است، معنایش این است که ارتکاب آن ممنوع است، و کلمه حل هم در مقابل حرمت می‌آید و هم در مقابل حرم، و هم در مقابل عقد، و این کلمه یعنی کلمه حل در تمامی موارد استعمالش معنای آزادی در عمل و اثر را می‌رساند، و کلمه طیب در مقابل کلمه خبیث معنای ملایمت با نفس و طبع هر چیزی را میدهد، مثل کلمه طیب، که به معنای آن سخنی است که گوش را از شنیدنش خوش آید و عطر طیب که به معنای آن عطری است که شامه آدمی از بوی آن خوشش آید و مکان طیب یعنی آن محلی که با حال کسی که میخواهد در آن محل جا بگیرد سازگار باشد. </p> <p>و کلمه:  خطوات جمع خطوة گام است که: به معنای فاصله میان دو پای آدمی در حال راه رفتن است، البته این کلمه به فتحه خاء و فتحه طاء یعنی خطوات نیز قرائت شده، که معنایش بنا بر این قرائت دفعات میشود، چون خطوه به فتحه خاء، به معنای دفعه و یک نوبت است، و در نتیجه خطوات شیطان، عبارت میشود از اموری که نسبتش بغرض شیطان، -یعنی اغواء بوسیله شرک-نسبت گامهایی است که یک رونده بسوی مقصد خود برمیدارد. </p> <p>و بنا بر این مراد به آن اموری خواهد بود که نسبت به شرک و دوری از خدا جنبه مقدمه دارد. </p> <p>و کلمه یامرکم از امر است، که به معنای این است که آمر اراده خود را تحمیل بر مامور کند، تا مامور آنچه را او خواسته انجام دهد و امر از شیطان عبارتست از وسوسه او و اینکه آنچه را از انسان میخواهد، بوسیله اخطار آن به قلب آدمی و جلوه دادن آن در نظر آدمی، بر انسان تحمیل نماید. </p> <p>و کلمه سوء به معنای هر چیزی است که انسان از آن نفرت دارد و در نظر اجتماع زشت می‌آید و این سوء در صورتی که از حد بگذرد و از طور خود تجاوز کند، آن وقت مصداق فحشاء میشود، و به همین جهت زنا را که زشتیش از حد بیرون است، فحشاء میگویند، و کلمه فحشاء مصدر است، مانند سراء و ضراء. </p> <h3> <span class="title" rel="2_168 2_169 2_170 2_171">حکم اباحه آنچه مشرکین و برخی از مؤمنین بر خود ممنوع کرده بودند</span> </h3> <p> بعد از آنکه معنای مفردات این دو آیه را شناختی، اینک می‌گوییم: خدای تعالی در صدر این<code class="page" rel="1,632"/> دو آیه خطاب را متوجه عموم مردم کرد نه خصوص مؤمنین، و این بدان جهت بود که حکمی که در این آیه بگوش می‌رساند، و بیانش می‌کند، حکمی است که مورد ابتلای عموم مردم است، اما مشرکین برای اینکه نزد آنان اموری حرام بود، که خودشان بر خود حرام کرده بودند و آن گاه به خدا افتراء بستند هم چنان که در روایت آمده که ثقیف و خزاعه و بنی عامر بن صعصعه و بنی مدلج، چیزهایی از رستنی‌ها و چارپایان و بحیره شتر ماده‌ای که گوشش شکافته شده و سائبه  شتر ماده‌ای که به جهت شفای بیماری آزاد گذاشته شده است و وصیله گوسفند مخصوص را بر خود حرام کرده بودند. </p> <p>البته این در میان مشرکین عرب بود و گر نه در مشرکین غیر عرب هم اموری از این قبیل یافت میشد. </p> <p>و اما مؤمنین آنها هم با اینکه باسلام در آمده بودند، ولی هنوز خرافاتی چند از باب توارث اخلاقی و آداب قومی و سنت‌های منسوخه در بینشان باقی مانده بود و این خود امری است طبیعی که وقتی اینگونه آداب و رسوم، یکباره نسخ شود، مثل اینکه ادیان و یا قوانین یکباره آنها را مورد حمله قرار دهد، نخست باصول آن آداب و سنن پرداخته و از بیخ ریشه کن می‌کند، آن گاه اگر دوام یافت و به قوت خود باقی ماند-و اجتماع آن دین و قوانین را بخاطر حسن تربیتش به خوبی پذیرفت خرده خرده شاخ و برگهای خرافات قدیمی را نیز از بین می‌برد و به اصطلاح ته تغارهای آن را بکلی ابطال نمود، یادش را از دلها بیرون می‌برد، و گر نه بقایایی از سنتهای قدیمی با قوانین جدید مخلوط گشته، یک چیز معجونی از آب در می‌آید، که نه آن خرافات قدیمی است و نه این دین و قوانین جدید است. </p> <p>به همین جهت مؤمنین نیز گرفتار این بقایای خرافات قدیم بودند، لذا خطاب در آیه، متوجه عموم مردم شد که آنچه در زمین هست برایشان حلال است و میتوانند بخورند و پای بند احکام خرافی قدیم نباشند. </p> <p>کلمه اکل در اصل به معنای جویدن و بلعیدن است، و لکن بعنوان کنایه در مطلق تصرفات در اموال نیز استعمال میشود و جهتش این است که در آن تصرفات نیز منظور اصلی انسان خوردن است، چون بطور کلی خوردن رکن زندگی آدمی است و در قرآن کریم هم این کنایه آمده، از آن جمله فرموده:  <span class="aya" rel="4_29" data-words="5-15">لا تأکلوا أموالکم بینکم بالباطل، إلا أن تکون تجارة عن تراض</span>، اموال یکدیگر را در بین خود به باطل مخورید، مگر آنکه تجارتی با رضایت دو طرف باشد<span class="footnote" rel="1" title="نساء-۲۹">*</span>. </p> <p>   <code class="page" rel="1,633"/> و ما میتوانیم امر کلوا-بخورید در آیه مورد بحث را هم حمل بر این معنای وسیع کنیم، برای اینکه مطلق است هم با معنای خوردن میسازد، و هم با مطلق تصرفات و در اینصورت معنای آیه این میشود که از آنچه خدا از نعمت‌های خود در زمین آفریده و در اختیار شما قرار داده بخورید و در آن تصرف کنید که هم حلال و هم طیب است. </p> <p>یعنی هیچ مانعی به غیر از آنچه که از ناحیه طبیعت خودتان و یا از ناحیه طبیعت زمین مانع است شما را از خوردن و تصرف آنچه حلال است جلوگیر نشود،  بله آنها که به طبع خود قابل اکل نیستند مانند سنگ و چوب و یا آنها که طبع آدمی خوردن آن را نمی‌پذیرد، مانند کثافات، و یا آنهایی که طبیعت شما از آن تنفر ندارد و خوردن آن را میپذیرد و لیکن سلیقه دینی مثلا مانع از خوردن آن است، چون از راه جبر جائر بدست آمده است خوردنش حلال نیست. </p> <p> <span class="aya" rel="2_168" data-words="4-9">کلوا مما فی الأرض حلالا طیبا</span> این جمله اباحه‌ای عمومی و بدون قید و شرط را آماده میکند، چیزی که هست جمله: <span class="aya" rel="2_168" data-words="10-14">و لا تتبعوا خطوات الشیطان</span> الخ، میفهماند که در این میان چیزهای دیگری هم هست که نامش خطوات شیطان است و مربوط به همین اکل حلال طیب است، و این امور، یا مربوط به نخوردن بخاطر پیروی شیطان است و یا خوردن بخاطر پیروی شیطان است و چون تا اینجا معلوم نکرد که آن امور چیست؟ لذا برای اینکه ضابطه‌ای دست داده باشد که چه چیزهایی پیروی شیطان است؟ کلمه سوء و فحشاء و سخن بدون علم را خاطر نشان کرد و فهماند که هر چیزی که بد است، یا فحشاء است یا بدون علم حکم کردن است، پیروی از آن، پیروی شیطان است. </p> <p>و وقتی نخوردن و تصرف نکردن در چیزی که خدا دستور به اجتناب از آن نداده، جائز نباشد، خوردن و تصرف بدون دستور او نیز جائز نیست، پس هیچ اکلی حلال و طیب نیست، مگر آنکه خدای تعالی اجازه داده و تشریعش کرده باشد که همین آیه مورد بحث و نظائر آن تشریع حلیت همه چیزها است و از خوردن آن منع و ردعی نکرده باشد. </p> <p>مانند آیه 173 همین سوره که می‌فرماید: <span class="aya" rel="2_173" data-words="1-6">إنما حرم علیکم المیتة و الدم</span> الخ، و در آن از خوردن چیزهایی نهی فرموده، پس برگشت معنای آیه به این می‌شود و خدا داناتر است که مثلا بگوئیم: از همه نعمتهای خدا که در زمین برای شما آفریده بخورید، زیرا خدا آنها را برای شما حلال و طیب کرد و از خوردن هیچ حلال طیبی خودداری مکنید، که خودداری از آن هم سوء است، هم فحشاء، و هم بدون علم سخن گفتن،  یعنی وهم تشریع و شما حق ندارید تشریع کنید، یعنی چیزی را که جزء دین نیست، جزء دین کنید، که اگر چنین کنید خطوات شیطان را پیروی کرده‌اید. <code class="page" rel="1,634"/> پس آیه شریفه چند نکته را افاده می‌کند: </p><h3> <span class="title" rel="2_168">چند نکته که آیه شریفه: <span class="aya" rel="2_168" data-words="4-7">کلوا مما فی الأرض...</span> افاده میکند</span> </h3> <p> اول اینکه حکم می‌کند به حلیت عموم تصرفات، مگر هر تصرفی که در کلامی دیگر از آن نهی شده باشد، چون خدای سبحان این حق را دارد که از میان چیزهایی که اجازه تصرف داده، یکی یا چند چیز را ممنوع اعلام بدارد پس آیه شریفه یک قاعده کلی دست داد و آن این بود که هر جا شک کردیم آیا خوردن فلان چیز و یا تصرف در فلان چیز جائز است یا نه به این آیه تمسک جوییم و بگوئیم غیر از چند چیزی که در دلیل جداگانه حرام شده، همه چیز حلال و طیب است  مترجم. </p> <p>دوم اینکه خودداری و امتناع از خوردن و یا تصرف کردن در چیزی که دلیلی علمی بر منع از آن نرسیده، خود تشریع و حرام است. </p> <p>سوم اینکه مراد از پیروی خطوات شیطان این است که بنده خدا بچیزی تعبد کند و آن را عبادت و اطاعت خدا قرار دهد که خدای تعالی هیچ اجازه‌ای در خصوص آن نداده باشد، چون خدای تعالی هیچ مشی و روشی را منع نکرده، مگر آن روشی را که آدمی در رفتن بر طبق آن پای خود بجای پای شیطان بگذارد و راه رفتن خود را مطابق راه رفتن شیطان کند، در اینصورت است که روش او پیروی گامهای شیطان میشود. </p> <p>از اینجا این نکته بدست می‌آید: که عموم تعلیل یعنی جمله بخاطر اینکه او تنها شما را به سوء و فحشاء و سخن بدون علم امر می‌کند، هر چند که عمل به غیر علم را مانند ترک و امتناع بدون علم شامل میشود و لیکن در خطاب آیه مورد نظر نیست، چون پیروی گامهای شیطان نیست، هر چند که پیروی شیطان هست. </p> <p><code class="aya" rel="2_169"/> <span class="aya" rel="2_169" data-words="1-13">إنما یأمرکم بالسوء و الفحشاء و أن تقولوا علی الله ما لا تعلمون</span>، سوء و فحشاء در انجام عمل مصداق پیدا می‌کند، در مقابل آن دو، قول بدون علم است که مربوط به زبان است و از این می‌فهمیم که دعوت شیطان منحصر است در دعوت به عملی که یا سوء است و یا فحشاء و در دعوت بگفتن سخن بدون علم و دلیل. </p> <p><code class="aya" rel="2_170"/> <span class="aya" rel="2_170" data-words="1-13">و إذا قیل لهم اتبعوا ما أنزل الله قالوا بل نتبع ما ألفینا</span> الخ، کلمه الفینا از مصدر الفاء است، که به معنی یافتن است یعنی ما پیروی نمی‌کنیم، مگر آنچه را که پدران خود بر آن یافتیم، و این آیه به صحت آنچه که ما از آیه سابق از معنای خطوات شیطان استفاده کردیم، شهادت میدهد. </p> <h3> <span class="title" rel="2_170 2_168 2_169 2_171">رد بر کسانی که از پدران خود تقلید می‌کردند</span> </h3> <p> <span class="aya" rel="2_170" data-words="16-26">أ و لو کان آباؤهم لا یعقلون شیئا و لا یهتدون؟</span> این پاسخ به سخن کفار است و بیان می‌کند که این سخن شما، همان قول بدون علم و بدون تبین است، که صریح عقل با آن مخالف است، چون اینکه گفتند ما تنها آنچه را که پدران خود را بر آن یافتیم، پیروی می‌کنیم، سخنی است مطلق و<code class="page" rel="1,635"/> معنایش این است که ما پدران خود را در هر حالی و بر هر وصفی که بودند، چه صحیح و چه غلط، پیروی می‌کنیم، حتی اگر هیچ علمی هم نداشته‌اند و هیچ راه نیافته‌اند، باز پیرویشان می‌کنیم و می‌گوییم: آنچه آنها می‌کردند حق است. </p> <p>و این حرف همان سخن بدون علم است و سر از مطلبی در می‌آورد که هیچ عاقلی اگر به آن تنبه داشته باشد لب بدان نمی‌گشاید، بله اگر پدران خود را تنها در مسائلی پیروی می‌کردند که پدران در آن مسائل دارای علمی بودند و راه حق را یافته بودند و اینها هم از علم و اهتداء پدران اطلاع میداشتند، چنین اتباعی، اهتداء بدون علم نمیشد. </p> <p>از اینجا معلوم میشود اینکه جمله: <span class="aya" rel="2_170" data-words="21-26">لا یعقلون شیئا و لا یهتدون</span> الخ، تنها به منظور مبالغه نیامده، تا بگویی از آنجا که پدران ایشان خیلی چیزها میدانستند، پس جمله هیچ چیز نمیدانستند، جز مبالغه محمل دیگری ندارد. </p> <p>برای اینکه سیاق کلام سیاق اظهار فرضیه‌ای است که هیچ عاقلی پیروی پدران را روی آن فرض جائز نمیداند تا از این فرضیه نتیجه بگیرد: پیروی مطلق و بی قید و شرط از پدران صحیح نیست. </p> <p><code class="aya" rel="2_171"/> <span class="aya" rel="2_171" data-words="1-14">و مثل الذین کفروا کمثل الذی ینعق بما لا یسمع إلا دعاء و نداء</span> الخ‌کلمه مثل، هم به معنای جمله‌ای است که بر سر زبانها باشد،  از قبیل جمله معروف دخترم بتو میگویم عروسم تو بشنو و هم به معنای وصف است، مانند آیه شریفه <span class="aya" rel="25_9" data-words="1-9">انظر کیف ضربوا لک الأمثال، فضلوا، فلا یستطیعون سبیلا</span>، ببین چه وصف‌ها برایت میکنند و چگونه گمراه شده‌اند که دیگر قدرت یافتن راهی ندارند<span class="footnote" rel="1" title="سوره فرقان آیه ۹">*</span>. </p> <p>و کلمه ینعق از نعیق است که به معنای آن نهیبی است که چوپان به گوسفندان می‌زند تا از گله دور نشوند، وقتی می‌گویند:  نعق الراعی بالغنم، ینعق نعیقا، معنایش این است که چوپان برای جلوگیری گوسفندان نهیب بر آنها زد. </p> <p>و کلمه نداء مصدر نادی ینادی-مناداة است و این ماده از نظر معنا خصوصی‌تر از ماده-دعا-است، چون هر چند هر دو به معنای خواندن و صدا زدن است، ندا به معنای صدا زدن و خواندن با صدای بلند است، و معنای آیه-و خدا داناتر است-این است که مثل تو ای پیامبر در دعوت کفار، مثل آن چوپانی است که دام خود را نهیب میزند و مثلا می‌گوید:  از رمه دور نشوید، که طعمه گرگ می‌گردید، ولی گوسفندان تنها صدایی از او میشنوند و به گله بر میگردند ولی   <code class="page" rel="1,636"/> سخنان او را نمی‌فهمند، کفار هم همین طور هستند، از فهم سخنان تو که همه بسود ایشان است کرند و چون حرف صحیحی که معنای درستی را افاده کند ندارند، پس لال هم هستند، و چون پیش پای خود را نمی‌بینند، گویی کور هم هستند، پس کفار هیچ چیزی را نمیفهمند، چون همه راههای فهم که با چشم است یا گوش و یا زبان، برویشان بسته شده است. </p> <p>از اینجا روشن میشود که در کلام یا قلب بکار رفته یا عنایتی که باز برگشت آن به قلب است، چون مثل آن چوپانی که نهیب می‌زند به گوسفندانی که بجز دعا و نداء نمی‌شنوند، مثل آن پیامبر است که کفار را بسوی هدایت دعوت میکند، نه مثل کفاری که بسوی هدایت دعوت میشوند، و لکن اوصاف سه‌گانه‌ای که از مثل استخراج کرد و بعد از تمام شدن مثل، نام آنها را برد، یعنی صم، بکم، عمی، اوصاف کفار بود نه اوصاف کسی که کفار را به حق دعوت می‌کرد، و به همین جهت لازم بود مثل را برای کفار بزند و بفرماید مثل کفاری که پیامبر، ایشان را بسوی هدایت میخواند، مثل گوسفندانی است که چوپان آنها را صدا میزند و آنها کر و لال و کور بی عقلند پس با این بیان روشن شد که در آیه شریفه چیزی نظیر قلب وارونه سخن گفتن بکار رفته است. </p> <h3>بحث روایتی‌ <span class="title" rel="2_168"> <span class="phrase">شامل روایاتی در باره <em rel="fa_2_168_12-13" data-sentence="21:0">خطوات شیطان</em></span> </span> </h3> <p> در کتاب تهذیب از عبد الرحمن روایت کرده که گفت: از امام صادق ع از مردی پرسیدم که سوگند خورده: فرزند خود را نحر کند یعنی مانند شتر بکشد، فرمود: این سوگند از خطوات شیطان است.<span class="footnote" rel="1" title="فروع کافی ج ۷ ص ۴۴۳ حدیث ۱">*</span> و نیز از منصور بن حازم روایت کرده که گفت: امام صادق ع به من فرمود: مگر داستان طارق را نشنیدی؟ مردی برده‌فروش نزد امام ابی جعفر ع آمد و عرضه داشت: که من به طلاق همسرم و آزادی برده‌ام سوگند خورده‌ام و یا نذر کرده‌ام، تکلیفم چیست؟ فرمود: ای طارق همه اینها از خطوات شیطان است.<span class="footnote" rel="2" title="تفسیر مجمع البیان ج ۱ ص ۲۵۵">*</span> و در تفسیر عیاشی از امام ابی جعفر ع روایت آورده که فرمود: هر سوگندی که به غیر خدا باشد از خطوات شیطان است.<span class="footnote" rel="3" title="تفسیر عیاشی ج ۱ ص ۷۴ حدیث ۱۵۰">*</span> و در کافی از امام صادق ع روایت آورده که فرمود: وقتی کسی بر چیزی سوگند     <code class="page" rel="1,637"/> خورد، -البته در صورتی که آن چیز عملی باشد که انجام آن از ترک آن بهتر باشد<span class="footnote" rel="1" title="بقره-۶۷">*</span> -، در این صورت باید آن عمل خیر را بجا بیاورد و کفاره‌ای بر او نیست و این سوگندها از خطوات شیطان است. </p> <p>مؤلف: احادیث بطوری که ملاحظه می‌فرمائید همه بر این اساس است، که مراد به خطوات شیطان اعمالی باشد که کسی بخواهد با انجام آن به خدا تقرب جوید در حالی که مقرب نباشد، چون شرع آن را معتبر نشمرده، هم چنان که ما نیز در بیان سابق خود این معنا را خاطر نشان کردیم. </p> <p>بله در خصوص طلاق و امثال آن وجه دیگری برای بطلان قسم هست و آن این است که در قسم و هر انشاء دیگر، شرط کردن باعث بطلان است، چون تعلیق با انشاء منافات دارد، و چون مسئله فقهی است جای بحثش اینجا نیست. </p> <p>و مراد امام از سوگند به غیر خدا، آن سوگندی است که شرع اثری بر آن مترتب نکرده و یا آن سوگندی است که خدا خودش آن طور سوگند نخورده و هیچ حرمت و کرامتی برایش ثابت نشده است. </p> <p>و در تفسیر مجمع البیان از امام باقر ع روایت کرده که در ذیل جمله: <span class="aya" rel="2_171" data-words="1-10">و مثل الذین کفروا، کمثل الذی ینعق بما لا یسمع</span> الخ، فرموده: یعنی مثل کفار، در این که تو ایشان را بسوی ایمان می‌خوانی، نظیر مثل چوپانی است که گله خود را صدا می‌زند با اینکه گله فقط صدای او را می‌شنود ولی سخنانش را نمیفهمد.<span class="footnote" rel="2" title="سوره بقره آیه ۲۱۳">*</span> </p><h3>بحث اخلاقی و اجتماعی</h3> <h3> <span class="title" rel="2_168 2_169 2_170 2_171"> در باره رابطه عقائد و علوم با عمل و مسئله خرافه گرایی </span> </h3> <p> آراء و عقایدی که انسان برای خود انتخاب می‌کند، یا تنها افکاری نظری است که مستقیما و بدون واسطه، هیچ ربطی به عمل ندارد، مانند ریاضیات و طبیعیات و علوم ما وراء الطبیعه و یا افکاری است عملی که سر و کارش مستقیما با عمل است، مانند مسائل مربوط به خوبی و بدی اعمال و اینکه چه عملی را باید کرد؟ و چه عملی را نباید کرد؟ در قسم اول راه تشخیص افکار صحیح از افکار و عقاید ناصحیح، تنها پیروی علم و یقینی است که از راه برهان و یا حس دست میدهد. </p> <p>و در قسم دوم راه منحصر در تجربه است، یعنی آن عملی را صحیح بدانیم که ببینیم     <code class="page" rel="1,638"/> سعادت انسان را تامین می‌کند و یا حد اقل در تامین آن نافع است و آن عملی را باطل بدانیم، که ببینیم یا به شقاوت آدمی منجر میشود و یا در سعادتش مضر است و اما در قسم اول، اعتقاد به آنچه علم به حقانیتش نداریم، و در قسم دوم اعتقاد به آنچه نمی‌دانیم خیر است یا شر، چنین اعتقاداتی جزء خرافات است. </p> <h3> <span class="title" rel="2_168 2_169 2_170 2_171">علت گرایش به خرافات</span> </h3> <p> و آدمی از این نظر که آراءش همه باقتضای فطرتش منتهی می‌شود، فطرتی که از علل هر چیز جستجو می‌کند و نیز به اقتضای طبیعتش منتهی میشود که او را وادار به استکمال نموده، به سوی آنچه که کمال حقیقی اوست سوقش میدهد، هرگز حاضر نیست خود را تسلیم آراء خرافی کند و در برابر هر خرافه‌ای، کورکورانه و جاهلانه خاضع شود. </p> <p>الا اینکه عواطف درونی و احساسات باطنی او که بیشتر و عمده‌اش خوف و رجاء است همواره خیال او را تحریک می‌کند به اینکه تاثیر پاره‌ای خرافات را بپذیرد، این عواطف اعتقاد به خرافات را به گردنش میگذارد، چون قوه خیال در ذهن او صورتهایی هول‌انگیز و یا امیدوار کننده ترسیم میکند و حس خوف و رجاء هم آن صورتها را حفظ میکند و نمیگذارد از خزانه نفس غائب شود. </p> <p>هم چنان که وقتی آدمی‌در بیابانی وسیع و بی کرانه قرار بگیرد-و در آنجا مونسی نداشته باشد و شب ظلمانی فرا رسد که دیگر چشم جایی را نبیند-، در چنین وضعی هیچ مایه دلگرمی که او را ایمنی ببخشد و مخاطر را از غیر مخاطر برایش جدا سازد وجود ندارد، نه نوری و نه چراغی و نه هیچ ایمنی بخش دیگری هست. </p> <p>در چنین وضعی چه بسا می‌شود که خیال او صورت‌هایی در ذهنش تصویر کند، از قبیل حرکات و رفت و آمدها و صعود به آسمان و نزول به زمین و یا اشکال و تمثالهایی برایش تصویر می‌کند و لا یزال این تصاویر را در نظرش تکرار می‌کند، تا در ذهنش نقش ببندد بطوری که اگر در وقتی دیگر و جایی دیگر، دچار وحشت شد، آن صحنه‌های خیالی دو باره بیادش می‌آید و ای بسا آن صحنه‌ها را برای دیگران نقل میکند و در دیگران نیز همان ترس و دلهره را ایجاد میکند و دیگران نیز به دیگران میگویند تا آنکه منتشر میشود، در حالی که اصل آن خرافات بود و جز به یک خیال واهی منتهی نمیشد. </p> <p>و چه بسا می‌شود که خیال، حس دفاع آدمی را تحریک میکند، که برای دفع شر این موجود موهوم چاره‌ای بیندیشد و حتی دیگران را هم وادار میکند که برای ایمنی از شری که او گرفتار شده چاره‌اندیشی کنند، و همین باعث میشود که رفته رفته قضیه بصورت یک خرافه رائج گردد. </p> <p>و بشر از قدیمی‌ترین اعصار، لا یزال گرفتار این گونه آراء خرافی بوده و تا امروز نیز<code class="page" rel="1,639"/> هست و آن طور که بعضی گمان کرده‌اند، خرافه‌پرستی از خصائص شرقی‌ها نیست، بلکه همان قدر که در شرقی‌ها هست، در غربی‌ها هم هست، اگر نگوئیم غربی‌ها حریص‌تر بر اعتقاد به خرافات از شرقی‌ها هستند. </p> <p>و از سوی دیگر همواره خواص بشر یعنی علماء و روشنفکران در پی نابود سازی رسوم این خرافات، چاره‌اندیشی کرده و می‌کنند، بلکه اعتقاد به آنها را از دلهای مردم زایل سازند، چه لطائف الحیل بکار بردند، باشد که عوام بدان وسیله متنبه شده، از غفلت بیدار گردند، ولی معالجات این طبیبان مؤثر واقع نشد و انسان‌ها هم چنان گرفتار خرافات هستند علتش هم این است که انسان هیچوقت از تقلید در آراء نظری و حقایق اعتقادی خالی نیست، این از یک سو و از سوی دیگر از احساسات و عواطف نفسانی هم خالی نیست و بهترین دلیلش هم همین است که می‌بینیم معالجات اطباء روحی بشر تا به امروز اثر نکرده است. </p> <h3> <span class="title" rel="2_168 2_169 2_170 2_171">اساس تمدن مادی امروز بر خرافه پرستی</span> </h3> <p> و عجیب‌تر از همه خرافه‌پرستان متمدنین دنیا و دانشمندان طبیعی امروزند، که می‌گویند علم امروز اساسش بر حس و تجربه است و غیر آن را هر چه باشد رد میکند، چون تمدن و حضارت اساسش بر استکمال اجتماع است، در کمالی که برایش فراهم باشد و به هر قدر که فراهم باشد و تربیت و فرهنگ خود را هم بر همین اساس پایه‌گذاری کرده‌اند. </p> <p>در حالی که همین اساسشان خودش یکی از خرافه‌پرستی‌های عجیب است، برای اینکه علوم طبیعی از خواص طبیعت بحث می‌کند و آثار هر موضوعی را برای آن اثبات مینماید، و به عبارتی دیگر این علوم مادی عرصه جولانگاهش تنها ماده است که باید آثار و خواص ناپیدای ماده را پیدا کند و اما غیر آثار آن را نمیتواند متعرض شود و در آن چیزی را اثبات و یا نفی کند، پس اعتقاد به نبود چیزی که دست حس و تجربه به آن نمی‌رسد، اعتقادی بدون دلیل و از روشن‌ترین مصادیق خرافه است. </p> <p>و همچنین بنای تمدن بر استکمال اجتماع، که آن نیز یک خرافه‌پرستی دیگر است، برای اینکه این استکمال و رسیدن‌به سعادت اجتماعی چه بسا مستلزم آن است که بعضی از افراد از سعادت زندگی فردی محروم شوند تا با محرومیت خود از حریم اجتماع دفاع کنند، کشته شوند، تا وطن و یا قانون و یا مرام اجتماع محفوظ بماند، و محرومیت شخص از سعادت شخصی خود، برای حفظ حریم اجتماع، امری است که انسان عاقل هرگز اقدام به آن نمی‌کند، مگر وقتی که آن را برای خود کمال بداند، -و با در نظر گرفتن اینکه خود محرومیت کمال نیست-چون عدم و محرومیت است و اگر کمال باشد ناچار برای جامعه کمال است نه برای خود شخص، در حالی که انسان و افراد انسانها، اجتماع را برای خود میخواهند نه خود را برای اجتماع،  پس اگر<code class="page" rel="1,640"/> محرومیت کمال باشد، باید اجتماع بخاطر فرد محروم شود، نه فرد برای اجتماع، و آن هم تصور ندارد. </p> <p>و به همین جهت اجتماعات متمدن امروز، که گفتیم اساس کارشان مادیت است، برای رفع این اشکال که در دل هر فردی خلجان میکند، در مقام چاره جویی به افراد اجتماع تلقین میکنند، که انسان با فداکاری و سربازی نام نیک کسب می‌کند، بعد از مردنش نام او و اگر نامش مشخص نباشد به عنوان مثلا سرباز گمنام دائما در صفحه تاریخ باقی میماند، و این خود یک خرافه واضح است، چون بعد از مردن سرباز، دیگر چه حیاتی و چه نامی؟ و آیا جز این است که ما برای فریب دادن او حیاتی برایش تصور می‌کنیم، که ما ورای اسم، هیچ حقیقتی ندارد؟ باز نظیر این خرافه اعتقاد به این است که آدمی باید تلخی قانون را تحمل کند و اگر قانون پاره‌ای لذائذ را از او منع کرد، بر این محرومیت صبر کند، برای چه؟ برای اینکه اجتماع محفوظ بماند و او بتواند با بقیه لذائذ استکمال نماید و خلاصه اعتقاد به اینکه کمال اجتماع کمال اوست، و این خود خرافه‌ای دیگر است چون کمال اجتماع وقتی کمال فرد هم هست که این دو کمال با هم منطبق باشند به این معنا که مثلا سیر شدن من کمال اجتماع باشد، و کمال اجتماع سیر شدن شکم من باشد نه آن صورتی که کمال اجتماع با محرومیت من از غذا و آب و سلامتی و در آخر از هستی تامین شود. </p> <p>فرد و یا اجتماعی که می‌تواند کمال خود را و آمال و آرزوهای خود را هر چند از راه جور و ستم شده بدست آورد، اگر فرد است با ظلم به اجتماع خودش و اگر اجتماع است با استعمار و استثمار جامعه‌های دیگر به هدف خود نائل شود، و نیز می‌تواند برای این منظور، خود و یا جامعه خود را آن چنان نیرومند کند که کسی در برابر مطامع نامشروعش تاب مقاومت نیاورد چنین فرد و چنین اجتماعی چه داعی دارد معتقد شود به اینکه کمال اجتماع و یا کمال جوامع بشری کمال اوست؟ و نام نیک باعث افتخار او؟ و بخاطر همین اعتقاد خرافی و موهوم اگر فرد است به اجتماع زور نگوید و اگر اجتماع است به جوامع بشری ستم نکند؟ هیچ داعی صحیحی بر چنین اعتقادی نیست، شاهدش هم این است که تا آنجا که تاریخ نشان داده، همیشه قانون: <span class="poem"> دو شیر گرسنه یکی ران گور / شکارست آن را که او راست زور </span> در امت‌ها و جوامع بشری حکم فرما بوده، همیشه امتهای قوی منافع حیاتی خود را از حلقوم امت‌های ضعیف بیرون کشیده‌اند، هیچ جای پایی در آنان نماند مگر آنکه لگدکوبش کردند، و هیچ مال و منالی نماند مگر آنکه چپاولش کردند و هیچ ذی حیاتی نماند، مگر آن که به<code class="page" rel="1,641"/> زنجیر اسارت کشیدند، و آیا این روش را جز انتحار برای نجات از درد، نامی دیگر میتوان نهاد؟  این وضع افراد و جوامع مادی مسلک است که دیدید اساس تمدنشان بر خرافه‌پرستی است و بنائی هم که روی این اساس چیده‌اند خرافه روی خرافه است  مترجم. </p> <h3> <span class="title" rel="2_168 2_169 2_170 2_171">راهی که قرآن در این مورد پیموده است</span> </h3> <p> و اما راهی که قرآن کریم در این باره پیموده این است که دستور داده آنچه را که خدا یعنی مبدأ هستی عالم و هستی انسانها نازل کرده پیروی نمایند، و از اینکه بدون مدرک و علم سخنی بگویند اجتناب ورزند، این در مرحله اعتقاد و نظر، و اما در مرحله عمل دستور داده هر کاری که می‌کنند به منظور بدست آوردن پاداشی بکنند که نزد خدا برایشان آماده شده، حال اگر آنچه می‌کنند مطابق میلشان و شهوتشان هم باشد، هم به سعادت دنیا رسیده‌اند و هم به سعادت آخرت و اگر مطابق میلشان نباشد و بلکه مایه محرومیت از مشیتهایشان باشد، نزد خدا پاداشی عظیم دارند، و آنچه نزد خداست بهتر و باقی‌تر است. </p> <p>و بدانند که آنچه مادیین می‌گویند که پیروی دین تقلیدی است که علم آن را نمی‌پذیرد و بطور کلی علم پرستش خدا و دین را از خرافات عهد دوم از عهدهای چهارگانه‌ای میداند که بر بشر گذشته: 1-عهد اساطیر 2-عهد مذهب 3-عهد فلسفه 4-عهد علم که عهد امروز بشر است و تنها از علم پیروی می‌کند و خرافات را نمیپذیرد سخنی است بدون علم و رأیی خرافی است. </p> <h3> <span class="title" rel="2_168 2_169 2_170 2_171">پیروی از دین تقلید نیست</span> </h3> <p> ما در پاسخ می‌گوئیم اما پیروی از دین تقلید نیست، زیرا دین عبارتست از: مجموعه‌ای از معارف مربوط به مبدأ و معاد و قوانینی اجتماعی، از عبادات و معاملات که از طریق وحی و نبوت به بشر رسیده، نبوتی که صدقش با برهان ثابت شده و نیز از مجموعه‌ای اخبار که مخبر، صادق از آنها خبر داده، مخبری که باز صادق بودنش به برهان ثابت شده است. </p> <p>و معلوم است که پیروی چنین دینی پیروی علم است نه خرافات، چون فرض کردیم که به صدق آن مخبر، عالمیم و برهان علمی بر آن داریم، و ما در بحث گذشته در ذیل آیه: <span class="aya" rel="2_67" data-words="1-11">و إذ قال موسی لقومه إن الله یأمرکم أن تذبحوا بقرة</span><span class="footnote" rel="1" title="سوره ص آیه ۲۶">*</span> کلامی در تقلید داشتیم، بدانجا مراجعه شود. </p> <p>   <code class="page" rel="1,642"/> و عجیب اینجا است که این حرف را کسانی می‌گویند که خود سراپا تقلیدند و در اصول زندگی و سنن اجتماعی از خوردنی و نوشیدنی و پوشیدنی گرفته تا نکاح و مسکن و غیره، به غیر از تقلید کورکورانه و پیروی هوی و هوس روش دیگری ندارند،  چشم به دروازه غرب دوخته‌اند، ببینند چه مد تازه‌ای در پختن و خوردن طعام و در برش لباس و در طرز ازدواج و در طریقه خانه سازی و دکوربندی خانه و حتی در نحوه سخن گفتن و راه رفتن می‌رسند و از خود هیچ استقلال و اراده‌ای ندارند، هر چه می‌کنند از خود نمی‌پرسند که چرا میکنند؟ به بزی میمانند که وقتی بپرسی چرا از نهر پریدی؟ جز اینکه بگوید چون دیگران پریدند، پاسخی ندارند  مترجم. </p> <p>چیزی که هست از آنجا که از کلمه تقلید ننگ دارند، اسم تقلید را برداشته و نام پیروی از سنت و تمدن راقیه بر آن نهاده‌اند، در نتیجه اسمش برداشته شده ولی رسمش هم چنان باقی است، و لفظش متروک گشته، ولی معنایش هم چنان حکمفرما است، آری در منطق آقایان چرخ به عقب بر نمی‌گردد، یک شعار علمی و زیر بنای رقاء و تمدن است، ولی <span class="aya" rel="38_26" data-words="12-16">و لا تتبع الهوی فیضلک</span>،<span class="footnote" rel="1" title="تهذیب ج ۸ حدیث ۱۰۶۳ و حدیث ۱۰۵۸">*</span> زنهار از هوی و هوس پیروی مکن که گمراهت می‌کند، یک شعار کهنه و سخنی خرافی و کهنه است. </p> <h3> <span class="title" rel="2_168 2_169 2_170 2_171">بطلان و کذب تقسیمی که مادی‌ها در باره سیر عقائد و آراء بشری گفته‌اند</span> </h3> <p> و اما آن تقسیمی که برای سیر زندگی بشری نموده‌اند و چهار دوره‌اش کرده‌اند، تا آنجا که تاریخ دین و فلسفه نشان میدهد، سخنی است دروغ، برای اینکه دین ابراهیم ع بعد از عهد فلسفه هند و مصر و کلدان بود، و دین عیسی ع هم بعد از فلسفه یونان بود و همچنین دین محمد ص نیز بعد از فلسفه یونان و اسکندریه بود. </p> <p>و بالأخره فلسفه نهایت درجه اوجش قبل از اوج گرفتن ادیان بوده و در گذشته هم گفتیم که دین توحید از تمامی ادیان دیگر قدیمی‌تر است. </p> <p>و در سیر تاریخی انسان آن تقسیمی را که قرآن کریم صحیح می‌داند این است که اولین دوره بشر دوران سادگی و بی رنگی بشر بوده که در آن دوره همه امت‌ها یک جور بوده‌اند، دوم دوره مادیت و حس‌نگری است، که انشاء اللَّه بیانش در تفسیر آیه: <span class="aya" rel="2_213" data-words="1-7">کان الناس أمة واحدة فبعث الله النبیین</span>،<span class="footnote" rel="2" title="تهذیب ج ۸ حدیث ۱۰۶۳ و حدیث ۱۰۵۸">*</span> خواهد آمد. </p> 
