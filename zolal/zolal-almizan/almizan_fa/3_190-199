<h3 class="ayas">سوره آل‌عمران آیه‌های ۱۹۰ تا ۱۹۹</h3><code class="section" rel="3_190-199"/><h3>ترجمه آیات</h3> <p> <span class="trans" rel="3_190">همانا در خلقت آسمان و زمین و رفت و آمد شب و روز روشن، دلایلی است برای خردمندان.  «۱۹۰» </span><span class="trans" rel="3_191">آنهایی که در هر حالت (ایستاده و نشسته و خفتن) خدا را یاد کنند و دائم فکر در خلقت آسمان و زمین کرده و گویند پروردگارا این دستگاه با عظمت را بیهوده نیافریده‌ای، پاک و منزهی، ما را به لطف خود از عذاب دوزخ نگاهدار.  «۱۹۱» </span><span class="trans" rel="3_192">ای پروردگار ما، هر که را تو در آتش افکنی او را سخت خوار کرده‌ای و او ستمکار بوده و ستمگران را هیچ کس یاری نخواهد کرد.  «۱۹۲» </span><span class="trans" rel="3_193">پروردگارا ما چون صدای منادیی را که خلق را به ایمان می‌خواند شنیدیم اجابت کردیم و ایمان آوردیم، پروردگارا از گناهان ما درگذر و زشتی کردار ما را بپوشان و هنگام جان سپردن، ما را با نیکان محشور گردان.  «۱۹۳» </span><span class="trans" rel="3_194">پروردگارا ما را از آنچه به رسولان خود وعده دادی نصیب فرما و از آن محروم مگردان که وعده تو هرگز تخلف نخواهد کرد.  «۱۹۴» </span><span class="trans" rel="3_195">پس خدا دعاهای ایشان را اجابت کرد که البته من که پروردگارم عمل هیچ کس از مرد و زن را بی مزد نگذارم (چه آنکه همه در نظر خدا یکسانند بعضی مردم بر بعض دیگر برتری ندارند، مگر به طاعت و معرفت) پس آنان که از وطن خود هجرت نمودند و از دیار خویش بیرون شده و در راه خدا رنج کشیدند و جهاد کرده و کشته شدند، همانا بدیهای آنان را (در پرده لطف خود) بپوشانیم و آنها را به بهشتهایی در آوریم که زیر درختانش نهرها جاری است، این پاداشی است از جانب خدا و نزد خدا است پاداش نیکو (یعنی بهشت و ملاقات خدا).  «۱۹۵» </span><span class="trans" rel="3_196">ترا دنیا مغرور نکند (و غمگین نشوی) آن گاه ببینی کافران شهرها را به تصرف آورده‌اند.  «۱۹۶» </span><span class="trans" rel="3_197">دنیا متاعی اندک است و پس از این جهان منزلگاه آنان جهنم است و چقدر آنجا بد آرامگاهی است.  «۱۹۷» </span><span class="trans" rel="3_198">لیکن آنان که خدا ترس و با تقوا شدند منزلگاهشان بهشتهایی است که زیر درختانش نهرها جاری است و بهشت منزل جاودانی آنها است در حالی که خدا بر آنها خوان و سفره احسان خود را گسترده و آنچه نزد خدا است برای نیکان از هر چیز بهتر است.  «۱۹۸» </span><span class="trans" rel="3_199">همانا برخی از اهل کتاب کسانی هستند که به خدا و کتاب آسمانی شما و هم کتاب آسمانی خودشان ایمان آورند در حالتی که مطیع فرمان خدا بوده و آیات خدا را به بهایی اندک نفروشند. آن طایفه، اهل کتاب را نزد خدا پاداش نیکو است (که هر نیک و بد را جزائی مسلم است) و البته خدا حساب خلق را سریع و آسان خواهد کرد.  «۱۹۹» </span></p>                 <h3>بیان آیات</h3> <p> این آیات به منزله خلاصه‌گیری از بیان حال مؤمنین و مشرکین و اهل کتاب است که شرح حالشان در این سوره آمده بود، به این بیان که می‌فرماید حال ابرار نیکان از مؤمنین ذکر خدای سبحان و تفکر در آیات او و پناه بردن به دامن او از عذاب آتش و در خواست مغفرت و جنت است، خدای تعالی هم خواسته‌شان را بر آورد و به زودی نیز بر می‌آورد (این حال عمومی ایشان است)، و اما کسانی که کافر شدند حالشان این است که در دنیا در میان متاعی قلیل می‌لولند و در آخرت جایگاهی آتشین دارند. پس وضع مؤمنین را نباید با وضع کفار مقایسه کرد، دسته سوم اهل کتابند که از کفار استثنا شده‌اند، البته نه همه آنها بلکه افرادی که از حق پیروی می‌کنند که چنین کسانی با مؤمنین هستند. </p> <p> <span class="aya" rel="3_190" data-words="1-6">إن فی خلق السماوات و الأرض...</span> گویا مراد از <em>خلق</em> کیفیت وجود و آثار و افعال از حرکت و سکون و دگرگونیهای آسمان و زمین باشد نه پیدایش آنها، در نتیجه خلقت آسمانها و زمین و اختلاف لیل و نهار مشتمل بر بیشتر آیات محسوسه خدای تعالی است و ما بیان بیشتر این معنا را در سوره بقره آیه 164 و در تفسیر آیه هفتم همین سوره گذراندیم و نیز معنای اولی الالباب را بیان کردیم. </p> <p><code class="aya" rel="3_191"/><code class="aya" rel="3_192"/> <span class="aya" rel="3_191" data-words="1-6">الذین یذکرون الله قیاما و قعودا...</span> یعنی کسانی که خدای تعالی را در همه احوال یاد می‌کنند (چه در حال قیام و چه قعود و چه دراز کشیده) و اما معنای ذکر و تفکر قبلا گذشت و حاصل معنای دو آیه این است: نظر کردن و اندیشیدن در آیات آسمانها و زمین و اختلاف شب و روز در نظر کننده و اندیشنده ذکر دائمی از خدا را پدید آورد و در نتیجه صاحبان این نظر و اندیشه دیگر در هیچ حالی خدا را فراموش نمی‌کنند، و نیز باعث می‌شود که در خلقت آسمانها و زمین تفکر کنند، و به این وسیله متوجه شوند که خدای تعالی بزودی آنان را مبعوث خواهد کرد، و به همین جهت از خدای تعالی درخواست رحمتش را نموده و از او می‌خواهند وعده‌ای را که داده، در حق آنان تحقق بخشد. </p> <p> <span class="aya" rel="3_191" data-words="17-21">ربنا ما خلقت هذا باطلا...</span> <span class="phrase">در این جمله، با کلمه <em rel="fa_3_191_20-20" data-sentence="21:796">هذا</em>  (با اینکه مفرد مذکر است) اشاره شده به آسمانها و زمین، با اینکه <em>السماوات</em> جمع و مؤنث است، و این به خاطر آن بوده که غرض در این<code class="page" rel="4,137"/> مناجات اشاره به یک یک آسمانها جدای از هم نبوده بلکه اشاره به جهت جامع آنها، یعنی مخلوقیت آنها بوده و آسمانها و زمین در مخلوق بودن واحدند، و این اشاره نظیر اشاره‌ای است که در حکایت کلام ابراهیم ع آمده، آنجا که فرمود: <span class="aya" rel="6_78" data-words="1-9">فلما رأی الشمس بازغة قال هذا ربی هذا أکبر</span><span class="footnote" rel="1" title="آن گاه که آفتاب را دید که بر آمد گفت: این پروردگار من است چون این بزرگتر است سوره انعام:۷۸&quot;">*</span> که این اشاره به جرم خورشید بدان جهت که خورشید است، نشده، چون ابراهیم هنوز خورشید را نشناخته بود، و اسمش را هم نمی‌دانست، که چیست بلکه بدان جهت اشاره شده که شی‌ء است از اشیا.</span> </p> <p>و <span class="phrase">کلمه <em rel="fa_3_191_21-21" data-sentence="5:841">باطل</em> به معنای هر چیزی است که در آن هدفی و غرضی معقول نباشد و به قول خدای تعالی در مثال سیل و کف آنجا که می‌فرماید: <span class="aya" rel="13_17" data-words="30-41">فأما الزبد فیذهب جفاء و أما ما ینفع الناس فیمکث فی الأرض</span><span class="footnote" rel="2" title="باطل چون کف است که با خشک شدن از بین می‌رود سوره رعد آیه:۱۷&quot;">*</span>، و به همین جهت اندیشمندان بعد از آنکه باطل را از عالم خلقت نفی می‌کنند، این معنا برایشان کشف می‌شود که پس بطور مسلم مردم برای جزا دوباره محشور خواهند شد، و در آن عالم ستمگران کیفر خواهند دید، آن هم کیفری خوار کننده، که همان آتش باشد، و ممکن نیست کسی یا عاملی این کیفر را و مصلحت آن را باطل و یا رد کند، چون بدون حشر مساله خلقت، باطل خواهد شد، پس این است معنای اینکه می‌گویند <span class="aya" rel="3_191-192" data-words="23-37">فقنا عذاب النار، ربنا إنک من تدخل النار فقد أخزیته و ما للظالمین من أنصار</span>.</span> </p> <p><code class="aya" rel="3_193"/> <span class="aya" rel="3_193" data-words="1-4">ربنا إننا سمعنا منادیا...</span> منظور از منادی در این آیه شریفه رسول اللَّه (ص) است که بشر را به سوی ایمان ندا کرد، <span class="aya" rel="3_193" data-words="7-9">أن آمنوا بربکم</span>، این جمله همان ندا را تفسیر می‌کند، پس کلمه  <em>ان</em> ، ان تفسیری است، <em>فامنا</em> ، و چون با این کلمه اظهار ایمان کردند و در باطن این کلمه همه معارف الهی نهفته است، چون رسولی که به وی ایمان آوردند از ناحیه خدا به ایشان خبرهایی داده و از پاره‌ای امور از قبیل گناهان و بدیها و مردن در حال کفر و گناه ترسانیده بود و به پاره‌ای امور از قبیل مغفرت و رحمت خدا و جزئیات زندگی آن بهشتی که وعده‌اش را به بندگان مؤمن خود داده تشویق کرده بود، به همین جهت بعد از آنکه گفتند: <em>فامنا</em> دنبالش درخواست کردند که خدایا ما را بیامرز، <span class="aya" rel="3_193" data-words="12-14">فاغفر لنا ذنوبنا</span> -و گناهان ما را از ما بریز " <span class="aya" rel="3_193" data-words="15-18">و کفر عنا سیئاتنا</span> -و ما را با ابرار و نیکان که وعده چنان بهشتی به ایشان داده‌ای بمیران و نیز درخواست     <code class="page" rel="4,138"/> کردند که خدایا آن وعده بهشت و رحمتی که داده‌ای و رسولانت به اذن خودت ضمانتش را کردند در حق ما منجز بفرما. </p> <p><code class="aya" rel="3_194"/>پس معنای جمله: <span class="aya" rel="3_194" data-words="6-7">علی رسلک</span> این است که خدایا آن وعده‌ای که بر رسولانت حمل کردی (و بر رسولانت نیروی تحمل بار رسالت دادی)، و رسولان هم آن وعده را از طرف تو ضمانت کردند، در حق ما منجز فرما، و معنای جمله: <span class="aya" rel="3_194" data-words="8-10">و لا تخزنا...</span> این است که خدایا وعده‌ات را خلف مکن، که اگر چنین کنی، بیچاره می‌شویم، و لذا دنبالش فرمود: <span class="aya" rel="3_194" data-words="13-16">إنک لا تخلف المیعاد</span>. </p> <p>از آیات مورد بحث این معنا روشن گردید که صاحبان این مناجات اعتقاد به خدا و روز جزا و مساله نبوت انبیا را به طور اجمال از راه نظر کردن به آیات آسمانی و زمینی به دست آوردند، و اما ایمان به جزئیات احکامی که پیامبر اسلام آورده از راه ایمان به رسالت رسول خدا  (ص) به دست آوردند، پس صاحبان این مناجات بر طریق فطرتند، و هر حکمی را که فطرت کند به سمع و طاعت پذیرفتند. <code class="aya" rel="3_195"/> <span class="aya" rel="3_195" data-words="1-3">فاستجاب لهم ربهم...</span> تعبیر به کلمه <em>رب</em> و اضافه کردن آن بر ضمیر صاحبان مناجات، دلالت بر ثوران و فوران رحمت الهی دارد، و نیز دلالت دارد بر اینکه خدای سبحان در اثر فوران رحمتش رحمت خود را عمومیت داده، می‌فرماید: بطور کلی عمل هیچ عاملی از شما را ضایع نمی‌گرداند، پس در درگاه خدا فرقی نیست بین عملی و عمل دیگر، و عاملی و عامل دیگر. </p> <p>بنا بر این پس اینکه در مقام تفریع فرمود: <span class="aya" rel="3_195" data-words="17-24">فالذین هاجروا و أخرجوا من دیارهم و أوذوا...</span> خواست تا در مقام تفصیل اعمال صالحه بر آید و ثواب هر یک را تثبیت کند، و کلمه  <em>واو</em> در فواصل آیه برای همین تفصیل است، نه اینکه بخواهد فاصله‌ها را جمع کند،  (کلمه واو گاهی برای تفصیل استعمال می‌شود و گاهی برای جمع) تا کسی خیال کند که آیه شریفه فقط در مقام شمردن ثواب شهیدان از مهاجرین است. </p> <p>و این آیه شریفه با این حال تنها اعمال نیکی را که در این سوره به آن ترغیب نموده نام می‌برد، یعنی ایثار دین بر وطن، تحمل اذیت در راه خدا و جهاد در راه او، </p><h3> <span class="title" rel="3_195 3_190 3_191 3_192 3_193 3_194 3_196 3_197 3_198 3_199">استعمال کلمه هجرت در دوری گزیدن از گناه</span> </h3> <p> و ظاهرا مراد از <em>مهاجرین</em> در جمله: <span class="aya" rel="3_195" data-words="17-18">فالذین هاجروا</span> معنایی است عمومی که شامل مهاجرت و دوری از شرک و هم دوری از فامیل و هم دوری از گناه می‌شود، چون اولا کلمه <em>هاجروا</em> را مطلق آورده و ثانیا در مقابل آن مساله اخراج از دیار را ذکر کرده که همان هجرت به معنای اخص است و ثالثا دنبال مساله هجرت فرموده: <span class="aya" rel="3_195" data-words="31-33">لأکفرن عنهم سیئاتهم...</span>، و کلمه سیئات در<code class="page" rel="4,139"/> اصطلاح قرآن کریم به معنای گناهان صغیره است، پس معلوم می‌شود که مراد از مهاجرین کسانی هستند که از گناهان کبیره اجتناب و یا توبه می‌کنند، و خدا هم از گناهان صغیره آنان صرفنظر می‌کند (دقت بفرمائید). </p> <h3> <span class="title" rel="3_196 3_190 3_191 3_192 3_193 3_194 3_195 3_197 3_198 3_199">کامروایی و بهروزی کفار فریبتان ندهد</span> </h3> <p> <span class="aya" rel="3_196" data-words="1-3">لا یغرنک تقلب...</span> این جمله به منزله بر طرف کردن ایرادی است که ممکن است کسی بکند، و بگوید وقتی حال مؤمنین چنین حالی باشد قهرا باید کافران نقطه مقابل آن را داشته باشند، با اینکه می‌بینیم کفار عیشی مرفه و حیاتی پر زرق و برق و معاشی فراوان دارند، در پاسخ خطاب به رسول گرامیش فرموده: لا یغرنک.. و مقصودش توجه دادن عموم مردم است به اینکه از تقلب کفار در بلاد و از اینکه به اصطلاح همه جا خرشان می‌رود فریب نخورند که کفار هر چه دارند متاعی است قلیل و بی دوام. </p> <p><code class="aya" rel="3_198"/> <span class="aya" rel="3_198" data-words="1-4">لکن الذین اتقوا ربهم...</span> کلمه <em>نزل</em> به معنای طعام و شراب و سایر ما یحتاجی است که برای مسافر قبل از آمدنش فراهم می‌کنند و مراد از کسانی که چنین وضعی دارند، ابرار است، بدلیل آخر آیه که می‌فرماید: آنچه نزد خدا است بهتر است برای ابرار و نیکان، و همین مؤید گفتار ما است که گفتیم آیه قبلی در مقام رفع و پیشگیری از یک توهم بیجا است. </p> <p><code class="aya" rel="3_199"/> <span class="aya" rel="3_199" data-words="1-5">و إن من أهل الکتاب...</span> مراد از این آیه این است که بعضی از اهل کتاب در حسن ثواب با مؤمنین شریک هستند و غرض از گفتن این معنا آن است که بفرماید سعادت اخروی جنسیه نیست تا منحصر به یک طبقه و یا دودمان باشد و اهل کتاب به آن نرسند هر چند که ایمان هم بیاورند بلکه داشتن و نداشتن آن دایر مدار ایمان به خدا و به رسولان او است، اگر آنها هم ایمان بیاورند جزء مؤمنین می‌شوند و با آنان یکسانند. </p> <p>در این آیه خدای تعالی آن صفت نکوهیده را که در آیات قبل اهل کتاب را به خاطر آن ملامت و مذمت می‌کرد یعنی صفت تفرقه بین رسولان خدا را از این دسته اهل کتاب نفی کرده در آنجا می‌فرمود اهل کتاب بین رسولان خدا فرق گذاشتند و میثاق خدا را کتمان کردند، یعنی عهدی که سپرده بودند تا آیات خدا را بیان کنند از یاد بردند و آیات خدا را بیان نکردند تا با این کتمان خود، بهای اندکی به دست آورند و در آیه مورد بحث در باره این دسته از اهل کتاب می‌فرماید: هم بدانچه بر شما نازل شده ایمان دارند و هم بدانچه بر اهل کتاب نازل شده و خلاصه کلام اینکه در برابر خدای تعالی خاشعند، و نمی‌خواهند با آیات خدا منافع مادی بی<code class="page" rel="4,140"/> ارزش را به دست آورند. </p> <h3>بحثی فلسفی و یک مقایسه‌ <span class="title" rel="3_195 3_190 3_191 3_192 3_193 3_194 3_196 3_197 3_198 3_199"> (بین مقام زن در اسلام و در آئین‌های دیگر) </span> </h3> <p> مشاهده و تجربه این معنا را ثابت کرده که مرد و زن دو فرد، از یک نوع و از یک جوهرند، جوهری که نامش انسان است، چون تمامی آثاری که از انسانیت در صنف مرد مشاهده شده، در صنف زن نیز مشاهده شده است،  (اگر در مرد فضائلی از قبیل سخاوت، شجاعت، علم خویشتن داری و امثال آن دیده شده در صنف زن نیز دیده شده است) آنهم بدون هیچ تفاوت، بطور مسلم ظهور آثار نوع، دلیل بر تحقق خود نوع است، پس صنف زن نیز انسان است، بله این دو صنف در بعضی از آثار مشترکه (نه آثار مختصه از قبیل حامله شدن و امثال آن) از نظر شدت و ضعف اختلاف دارند ولی صرف شدت و ضعف در بعضی از صفات انسانیت، باعث آن نمی‌شود که بگوئیم نوعیت در صنف ضعیف باطل شده و او دیگر انسان نیست. و با این بیان روشن می‌شود که رسیدن به هر درجه از کمال که برای یک صنف میسر و مقدور است برای صنف دیگر نیز میسور و ممکن است و یکی از مصادیق آن استکمالهای معنوی، کمالاتی است که از راه ایمان به خدا و اطاعت و تقرب به درگاه او حاصل می‌شود، با این بیان کاملا روشن می‌شود که در افاده این بحث، بهترین کلام و جامع‌ترین و در عین حال کوتاه‌ترین کلام همین عبارت: <span class="aya" rel="3_195" data-words="4-16">أنی لا أضیع عمل عامل منکم من ذکر أو أنثی بعضکم من بعض</span> است و اگر خواننده محترم این کلام را با کلامی که در تورات در این باره وارد شده مقایسه کند برایش روشن می‌گردد که قرآن کریم در چه سطحی است و تورات در چه افقی!. </p> <p>در سفر جامعه تورات آمده: من و دلم بسیار گشتیم (من با کمال توجه بسیار گشتم) تا بدانم از نظر حکمت و عقل جرثومه شر یعنی جهالت و حماقت و جنون چیست، و کجا است؟ دیدم از مرگ بدتر و تلخ‌تر زن است که خودش دام و قلبش طناب دام است و دستهایش قید و زنجیر است تا آنجا که می‌گوید من در میان هزار نفر مرد یک انسان پیدا می‌کنم، اما میان هزار نفر زن یک انسان پیدا نمی‌کنم. </p> <p>بیشتر امتهای قدیم نیز معتقد بودند که عبادت و عمل صالح زن در درگاه خدای تعالی پذیرفته نیست، در یونان قدیم زن را پلید و دست‌پرورده شیطان می‌دانستند، و رومیان و بعضی از یونانیان معتقد بودند که زن دارای نفس مجرد انسانی نیست و مرد دارای آن هست و حتی در سال 586 میلادی در فرانسه کنگره‌ای تشکیل شد تا در مورد زن و اینکه آیا زن انسان است یا خیر<code class="page" rel="4,141"/> بحث کنند!، بعد از بگومگوها و جر و بحثهای بسیار، به این نتیجه رسیدند که بله زن نیز انسان است اما نه چون مرد انسانی مستقل، بلکه انسانی است مخصوص خدمت کردن بر مردان، و نیز در انگلستان تا حدود صد سال قبل زن جزء مجتمع انسانی شمرده نمی‌شد، و خواننده عزیز اگر در این باب به کتابهایی که در باره آراء و عقاید و آداب ملت‌ها نوشته شده مراجعه کند به عقایدی عجیب بر می‌خورد. </p> <h3>بحث روایتی‌ <span class="title" rel="3_195 3_199 3_196 3_190 3_191 3_192 3_193 3_194 3_197 3_198"> (در باره تفکر در خلق خدا و شان نزول آیات گذشته) </span> </h3> <p> در الدر المنثور است که ابو نعیم در کتاب حلیه خود از ابن عباس روایت آورده که گفت: رسول خدا (ص) فرمود: در خلق خدا تفکر کنید ولی در خود خدا تفکر مکنید<span class="footnote" rel="1" title="الدر المنثور ج ۲ ص ۱۱۰">*</span>. </p> <p>مؤلف قدس سره: در الدر المنثور این معنا را به طریقی دیگر از عده‌ای از صحابه از قبیل عبد اللَّه بن سلام و ابن عمر از آن جناب نقل کرده، و از طرق شیعه<span class="footnote" rel="2" title="الکافی ج ۱ ص ۹۲ باب النهی عن الکلام فی الکیفیة و توحید صدوق ص ۴۵۴ باب النهی عن الکلام و الجدال و المراء فی اللَّه عز و جل">*</span> نیز این روایت نقل شده، و منظور از تفکر در خود خدا و یا بنا به روایتی دیگر تفکر در ذات خدا، تفکر در کنه ذات او است که خود خدای تعالی در کلام مجیدش فرمود: <span class="aya" rel="20_110" data-words="8-12">و لا یحیطون به علما</span><span class="footnote" rel="3" title="سوره طه آیه:۱۱۰&quot;">*</span> یعنی خلق نمی‌تواند احاطه علمی به خدا پیدا کند،  (دلیلش هم بسیار بدیهی است و آن این است که مخلوق گنجایش درک خالق را ندارد، او در باره خدا هر تصوری بکند مخلوق خودش است نه خالقش)، و اما صفات خدای تعالی قرآن کریم بهترین شاهد است بر این که می‌توان خدای تعالی را از راه صفاتش شناخت، و نه تنها می‌توان بلکه در آیاتی بسیار تشویق به این کار نیز شده است<span class="footnote" rel="4" title="الدر المنثور ج ۲ ص ۱۱۰">*</span>. </p> <p>و در همان کتاب است که ابو الشیخ در کتاب عظمت از ابی هریرة روایت آورده که گفت: رسول خدا (ص) فرمود: یک ساعت تفکر و اندیشیدن از شصت سال عبادت کردن بهتر است<span class="footnote" rel="5" title="الدر المنثور ج ۲ ص ۱۱۱">*</span>. </p> <p>           <code class="page" rel="4,142"/> مؤلف قدس سره: و در بعضی از روایات<span class="footnote" rel="1" title="الدر المنثور ج ۲ ص ۱۱۱">*</span> آمده: بهتر است از عبادت یک شب، و در بعضی دیگر آمده: عبادت یک سال، و این معنا از طرق شیعه نیز روایت شده<span class="footnote" rel="2" title="الکافی ج ۲ ص ۵۴ باب التفکر">*</span>. </p> <p>و از طرق اهل سنت این نیز روایت شده که آیه: <span class="aya" rel="3_195" data-words="1-3">فاستجاب لهم ربهم</span> در باره ام سلمه نازل شده، که به رسول خدا (ص) عرضه داشته بود: یا رسول خدا چرا نشنیدم خدای تعالی از هجرت زنان یاری کرده باشد؟ در پاسخ از گلایه او این آیه نازل شد که خلاصه من عمل هیچ عاملی را ضایع نمی‌گردانم چه مرد باشد و چه زن<span class="footnote" rel="3" title="الدر المنثور ج ۲ ص ۱۱۲">*</span>. </p> <p>و از طرق شیعه روایت آمده که آیه: <span class="aya" rel="3_195" data-words="17-20">فالذین هاجروا و أخرجوا...</span> در باره علی ع نازل شد که فواطم یعنی فاطمه بنت اسد (مادر علی <em>ع</em>) و فاطمه دختر رسول خدا  (ص)  (که بعدا همسرش شد) و فاطمه دختر زبیر را با خود حرکت داد و به سوی مدینه هجرت کرد و در ضجنان ام ایمن و چند نفر از مؤمنین ناتوان به آن جناب ملحق شدند و به اتفاق حرکت کردند، در حالی که در همه حالات، ذکر خدا می‌گفتند به رسول خدا (ص) ملحق شدند. و این آیه در حقشان نازل گردید<span class="footnote" rel="4" title="تفسیر صافی ج ۱ ص ۳۲۲">*</span>. </p> <p>و از طرق اهل سنت روایت شده که آیه نامبرده در باره همه مهاجرین نازل شده،<span class="footnote" rel="5" title="الدر المنثور ج ۲ ص ۱۱۲">*</span> و نیز نقل شده که آیه: <span class="aya" rel="3_196" data-words="1-3">لا یغرنک تقلب...</span> تا آخر آیات مورد بحث، در این باره نازل شد که بعضی از مؤمنین با خود گفته بودند: ای کاش ما هم زندگی کفار را می‌داشتیم که چه زندگی خوشی دارند<span class="footnote" rel="6" title="تفسیر صافی ج ۱ ص ۳۲۳">*</span>. و نیز روایت شده که آیه‌ <span class="aya" rel="3_199" data-words="1-5">و إن من أهل الکتاب...</span> در باره نجاشی (پادشاه حبشه) و چند نفر از یارانش نازل شده همان نجاشی که وقتی در حبشه از دنیا رفت رسول خدا (ص) در مدینه بر او درود فرستاد، بعضی از منافقین اعتراض کردند که چگونه بر او درود می‌فرستد با اینکه نجاشی بر دین او نبود، در پاسخ این آیه نازل شد: <span class="aya" rel="3_199" data-words="1-5">و إن من أهل الکتاب...</span><span class="footnote" rel="7" title="تفسیر ابو الفتوح ج ۳ ص ۲۹۹">*</span>. </p> <p>پس همه این روایات در این صدد است که آیات را بر یک سلسله قصه‌ها تطبیق کند، در حالی که هیچیک از این قصه‌ها سبب حقیقی نزول آیه نیست. </p> 
