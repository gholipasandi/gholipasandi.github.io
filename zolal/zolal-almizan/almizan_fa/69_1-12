<h2 class="sura">سوره الحاقه مکی است و پنجاه و دو آیه دارد </h2><h3 class="ayas">سوره الحاقة آیه‌های ۱ تا ۱۲</h3><code class="section" rel="69_1-12"/><h3>ترجمه آیات</h3> <p> <span class="trans" rel="69_0">به نام اللَّه که هم رحمان است </span><span class="trans" rel="69_1"> و هم رحیم آن روزی که مسلما واقع می‌شود.  «۱» </span><span class="trans" rel="69_2">چه روز واقع شدنی است؟.  «۲» </span><span class="trans" rel="69_3">تو خبر نداری که آن روز تحقق یابنده چیست.  «۳» </span><span class="trans" rel="69_4">قوم ثمود و عاد قیامت کبری و عذاب کوبنده را تکذیب کردند.  «۴» </span><span class="trans" rel="69_5">اما قوم ثمود به وسیله صیحه (و یا زلزله) یا صاعقه هلاک شدند.  «۵» </span><span class="trans" rel="69_6">و اما قوم عاد به وسیله بادی بسیار سرد و تند و طغیان‌گر و ویران ساز به هلاکت رسیدند.  «۶» </span><span class="trans" rel="69_7">خداوند آن را هفت شب و هشت روز بر آنان مسلط کرد تو (اگر آنجا بودی) آن مردم را می‌دیدی که مانند کنده‌های درخت خرما سرنگون شده‌اند. <code class="page" rel="19,653"/> «۷» </span><span class="trans" rel="69_8"> آن وقت می‌پرسیدی آیا احدی از این قوم باقی ماند؟.  «۸» </span><span class="trans" rel="69_9">فرعون و یاغیان قبل از او و قراء قوم لوط هم از راه عبودیت خطا رفتند.  «۹» </span><span class="trans" rel="69_10">در نتیجه فرستاده پروردگارشان را نافرمانی نمودند پس خدای تعالی ایشان را به عقوبتی بس شدید بگرفت.  «۱۰» </span><span class="trans" rel="69_11"> (در داستان نوح این ما بودیم که) شما را در هنگامی که آب طغیان کرد بر کشتی نشاندیم.  «۱۱» </span><span class="trans" rel="69_12">تا آن را برای شما مایه تذکر و برای آیندگان عبرت‌گیر مایه عبرت قرار دهیم.  «۱۲» </span></p>                   <h3>بیان آیات‌ <span class="title" rel="69_4"><span class="phrase">تسمیه قیامت به <em>حاقه</em> و <em rel="fa_69_4_5-5" data-sentence="31:45">قارعه</em> و اشاره به هلاکت اقوامی که آن را تکذیب کردند</span></span> </h3> <p> این سوره مساله <em>حاقه</em> یعنی قیامت را به یاد می‌آورد، در اینجا قیامت را حاقه نامیده، در جای دیگر قارعه و واقعه خوانده است، و در این آیات سخن را در سه فراز سوق داده، در فصلی به طور اجمال سرانجام امت‌هایی را ذکر می‌کند که منکر قیامت بودند، و خدای تعالی آنان را به <em>اخذی رابیه</em>  (عقوبتی شدید) بگرفت. و در فصلی اوصاف حاقه را بیان می‌کند، و اینکه در آن روز مردم دو گروهند، یکی اصحاب یمین، و یکی اصحاب شمال، یکی اهل سعادت و دیگری اهل شقاوت. و در فصل سوم در راستی و درستی خبرها و سخنان قرآن تاکید نموده، آنها را حق الیقین معرفی می‌کند، و این سوره به شهادت سیاق آیاتش در مکه نازل شده. </p> <p><code class="aya" rel="69_1"/><code class="aya" rel="69_2"/> <span class="aya" rel="69_1-3" data-words="1-8">الحاقة، ما الحاقة، و ما أدراک ما الحاقة</span> گفتیم: مراد از کلمه <em>الحاقه</em> روز قیامت کبری است و اگر به این نامش نامید، برای این بود که روزی است حق و ثابت، و غیر قابل تخلف و تردید ناپذیر، و کلمه <em>الحاقه</em>  از مصدر <em>حق</em> است، که به معنای ثابت و مقرر واقعی است، و کلمه <em>ما</em> در جمله‌ <span class="aya" rel="69_2" data-words="1-2">ما الحاقة</span> استفهامی است که به منظور بزرگ شمردن قیامت آمده،  (در فارسی هم می‌گوییم فلانی دانشمند است و چه دانشمندی) و درست به همین جهت بود که با آوردن ضمیر اکتفاء نکرد، و نفرمود: <em>الحاقة و ما هی</em> بلکه دو باره کلمه <em>الحاقه</em> را تکرار کرد. و این جمله استفهامیه خبر است برای کلمه <em>الحاقة</em> . </p> <p>بنا بر این، جمله‌ <span class="aya" rel="69_1-2" data-words="1-3">الحاقة، ما الحاقة</span> به غیر از بزرگداشت قیامت چیز دیگری نمی‌خواهد بفهماند، و با تکرار نام آن این تفخیم و بزرگداشت را افاده می‌کند. </p> <p><code class="aya" rel="69_3"/> <span class="aya" rel="69_3" data-words="1-5">و ما أدراک ما الحاقة</span> -خطاب در این جمله به هر کسی است که قابل خطاب<code class="page" rel="19,654"/> باشد، و در آن علم به حقیقت روز قیامت را از همه مخاطبین نفی می‌کند، می‌فرماید: تو نمی‌دانی قیامت چیست؟ و این تعبیر کنایه است از کمال اهمیت آن روز و نهایت درجه عظمتش، و شاید منظور از روایتی هم که از ابن عباس نقل شده همین باشد، او گفته: هر جا در قرآن جمله ما ادراک-تو نمی‌دانستی آمده رسول خدا (ص) آن را درک کرده و هر جا جمله ما یدریک-تو نمی‌دانی آمده آن جناب آن مطلب را واقعا نمی‌داند خلاصه کلام اینکه اولی کنایه است از عظمت مطلب و دومی تصریح است. </p> <p><code class="aya" rel="69_4"/> <span class="aya" rel="69_4" data-words="1-5">کذبت ثمود و عاد بالقارعة</span> <span class="phrase"><em> کلمه</em> قارعه نیز یکی از اسامی قیامت است، و بدین جهت آن را <em>قارعه- کوبنده</em> نامیده که آسمانها و زمین را به هم می‌کوبد، و به آسمان و زمینی دیگر تبدیل می‌کند، کوه‌ها را به راه می‌اندازد، خورشید را تیره و ماه را منخسف می‌کند، ستارگان را می‌ریزد و تمامی اشیا به قهر خدای تعالی دگرگون می‌شوند، که قرآن به همه اینها ناطق است، چیزی که هست مقتضای ظاهر کلام این بود که بفرماید: کذبت ثمود و عاد بها- عاد و ثمود به آن تکذیب کردند ، ولی به جای ضمیر، کلمه <em rel="fa_69_4_5-5" data-sentence="456:47">قارعه</em> را آورد، تا باز هم امر قیامت را بزرگ جلوه دهد.</span> </p> <p>این آیه و آیات بعدش تا نه آیه هر چند در صدد بیان اجمالی از داستان نوح، عاد، ثمود و فرعون و طاغوتهای قبل از او و مؤتفکات، و هلاکت آنان است، و لیکن در حقیقت می‌خواهد به پاره‌ای از اوصاف <em>الحاقه-قیامت</em> اشاره کند، و بفرماید: خدای تعالی امت‌های بسیاری را به خاطر تکذیب قیامت هلاک کرد، پس در حقیقت این آیات جواب  <em>ما</em> ی استفهامیه است، هم چنان که جمله‌ <span class="aya" rel="23_101" data-words="1-4">فإذا نفخ فی الصور...</span> جواب دیگری است. </p> <p>و حاصل معنا این است که قیامت همان کوبنده‌ای است که ثمود و عاد و فرعون و طاغوتهای قبل از او و مؤتفکات و قوم نوح تکذیبش کردند، و خدا به اخذی شدید ایشان را بگرفت، و به عذاب انقراض هلاکشان کرد. </p> <p><code class="aya" rel="69_5"/> <span class="aya" rel="69_5" data-words="1-4">فأما ثمود فأهلکوا بالطاغیة</span> این جمله اثر تکذیب ثمود را به طور مفصل بیان می‌کند، و در اینکه‌ مراد از <em>طاغیه</em>  چیست، آیا صیحه آسمانی است و یا زلزله است و یا صاعقه؟ آیات قرآن مختلف است، در سوره هود سبب هلاکتشان را صیحه دانسته، فرموده: <span class="aya" rel="11_67" data-words="1-5">و أخذ الذین ظلموا الصیحة</span><span class="footnote" rel="1" title="و آنها را که ستم کرده بودند صیحه (آسمانی) فرا گرفت سوره هود، آیه ۶۷">*</span> و در سوره   <code class="page" rel="19,655"/> اعراف زلزله دانسته فرموده: <span class="aya" rel="7_78" data-words="1-2">فأخذتهم الرجفة</span><span class="footnote" rel="1" title="سرانجام زمین لرزه آنها را فرا گرفت سوره اعراف، آیه ۷۸">*</span> و در حم سجده صاعقه دانسته فرموده: <span class="aya" rel="41_17" data-words="9-12">فأخذتهم صاعقة العذاب الهون</span><span class="footnote" rel="2" title="پس آنها را صاعقه عذاب خواری و هلاکت فرا گرفت سوره فصلت، آیه ۱۷">*</span>. </p> <p>بعضی<span class="footnote" rel="3" title="تفسیر کشاف، ج ۴، ص ۵۹۹">*</span> گفته‌اند: کلمه <em>طاغیه</em> مانند کلمه <em>طغیان</em> و کلمه <em>طغوی</em> مصدر است، نه اسم فاعل. و معنای آیه این است که: اما ثمود به سبب طغیانشان هلاک شدند. آیه شریفه کذبت ثمود بطغویها<span class="footnote" rel="4" title="قوم ثمود بر اثر طغیان (پیامبرشان را) تکذیب کردند سوره شمس، آیه ۱۱">*</span> نیز مؤید این سخن است. و لیکن وجه اول با سیاق آیات بعدی مناسب‌تر است، چون آیات بعد در مقام بیان کیفیت هلاکت آنان است، که از میان چند طریقه اهلاک زیر یعنی اهلاک به وسیله باد، و یا اخذ رابیه و شدید، و یا طغیان آب، با کدام طریق هلاک شدند. پس آیه مورد بحث هم باید در مقام بیان اهلاک ثمود به وسیله عذاب طاغیه باشد، و بخواهد کیفیت اهلاک آنان را بیان کند، در نتیجه کلمه <em>طاغیه</em>  صفت عذاب است، نه صفت مردم ثمود. </p> <p><code class="aya" rel="69_6"/> <span class="aya" rel="69_6" data-words="1-7">و أما عاد فأهلکوا بریح صرصر عاتیة</span> <span class="phrase">کلمه <em rel="fa_69_6_6-6" data-sentence="5:132">صرصر</em> به معنای بادی سخت سرد و بسیار تند است، و کلمه <em rel="fa_69_6_7-7" data-sentence="105:71">عاتیة</em> از مصدر <em>عتو</em> به معنای طغیان و سرپیچی از اطاعت و ناسازگاری است.</span> </p> <p><code class="aya" rel="69_7"/> <span class="aya" rel="69_7" data-words="1-16">سخرها علیهم سبع لیال و ثمانیة أیام حسوما فتری القوم فیها صرعی کأنهم أعجاز نخل خاویة</span> <span class="phrase">تسخیر باد صرصر بر قوم عاد به معنای مسلط کردن آن بر آنان است، و کلمه <em>حسوم</em>  جمع حاسم است، هم چنان که کلمه <em>شهود</em> جمع شاهد است، و حاسم از ماده <em>حسم</em>  است، که به معنای داغ کردن مکرر چند بار پشت سر هم است، و این کلمه صفت است برای کلمه <em rel="fa_69_7_3-3" data-sentence="253:498">سبع</em> ، و جمله را چنین معنا می‌دهد: باد صرصر را در هفت شب و هشت روز پشت سر هم بر آنان مسلط کرد و کلمه <em rel="fa_69_7_12-12" data-sentence="404:388">صرعی</em> جمع صریع (به خاک افتاده) است، و کلمه  <em rel="fa_69_7_14-14" data-sentence="500:335">اعجاز</em> -با فتحه همزه-جمع <em rel="fa_69_7_14-14" data-sentence="577:304">عجز</em> -با فتحه عین و ضمه جیم- (آخر و دنباله هر چیز) است، و کلمه <em rel="fa_69_7_16-16" data-sentence="692:231">خاویة</em> به معنای چیز تو خالی است که آن را دور انداخته باشند، و معنای آیه این است که خدا باد صرصر را در هفت شب و هشت روز پی در پی بر آنان مسلط کرد، و تو  (اگر بودی) آن مردم را می‌دیدی که مانند ریشه‌های تو خالی درخت خرما به زمین افتاده‌اند.</span> </p> <p>         <code class="page" rel="19,656"/><code class="aya" rel="69_8"/> <span class="aya" rel="69_8" data-words="1-5">فهل تری لهم من باقیة</span> یعنی <em>من نفس باقیة</em> ، این جمله کنایه است از اینکه عذاب تمامی آنان را فرا گرفت، می‌فرماید: آیا هیچ نفسی از آنان را باقی مانده می‌بینی؟ یعنی حتی یک نفر را نمی‌بینی که زنده مانده باشد. </p> <p><span class="phrase">بعضی<span class="footnote" rel="1" title="تفسیر قرطبی، ج ۱۸، ص ۲۶۱">*</span> گفته‌اند: کلمه <em rel="fa_69_8_5-5" data-sentence="92:143">باقیه</em> هر چند به شکل اسم فاعل است، لیکن به معنای مصدر است، و گاهی به معنای <em rel="fa_69_8_5-5" data-sentence="216:61">بقیه</em> استعمال می‌شود، لیکن معنایی که ما کردیم به ذهن نزدیک‌تر است.</span> </p> <p><code class="aya" rel="69_9"/> <span class="aya" rel="69_9" data-words="1-9">و جاء فرعون و من قبله و المؤتفکات بالخاطئة</span> <span class="phrase">منظور از کلمه <em rel="fa_69_9_3-3" data-sentence="14:391">فرعون</em> خصوص فرعون زمان موسی است، و منظور از <em rel="fa_69_9_5-6" data-sentence="107:337">من قبله</em>  امت‌های قبل از وی هستند، که چون او خدا را تکذیب می‌کردند، و مراد از کلمه <em rel="fa_69_9_8-8" data-sentence="240:246">مؤتفکات</em>  دهات قوم لوط و اهالی آن قریه‌ها است، و کلمه <em rel="fa_69_9_9-9" data-sentence="344:186">خاطئة</em> باز مصدر در قیافه اسم فاعل است، و مراد از اینکه فرمود: فرعون و امت‌های قبل از او و قریه‌نشینان قوم لوط خاطئه آوردند، این است که طریق عبودیت را به خطا پیمودند، و بقیه الفاظ آیه روشن است.</span> </p> <p><code class="aya" rel="69_10"/> <span class="aya" rel="69_10" data-words="1-6">فعصوا رسول ربهم فأخذهم أخذة رابیة</span> <span class="phrase">ضمیر در (عصوا) به فرعون‌ و آن دو طایفه دیگر برمی‌گردد، و مراد از رسول جنس رسول است، و کلمه <em rel="fa_69_10_6-6" data-sentence="91:95">رابیه</em> از مصدر <em>رباء</em> به معنی زیاده است، و منظور از گرفتن آنان به گرفتنی رابیه عقوبت شدید است.</span> </p> <p>بعضی<span class="footnote" rel="2" title="خدایی که خلق کرد و تمام عیار و بی‌نقص خلق کرد، و اندازه‌گیری نموده سپس هدایت کرد سوره اعلی، آیه ۲ و ۳">*</span> گفته‌اند عقوبتی زیادتر از سایر عقوبت‌ها است. </p> <p>بعضی<span class="footnote" rel="3" title="تا هر کس هلاک می‌شود دانسته هلاک شود، و آن کس هم که زنده می‌گردد با دلیل زنده شود">*</span> گفته‌اند: منظور از آن عقوبتی خارق العاده است. </p> <p><code class="aya" rel="69_11"/> <span class="aya" rel="69_11" data-words="1-7">إنا لما طغی الماء حملناکم فی الجاریة</span> <span class="phrase">این آیه اشاره است به طوفان نوح، و کلمه <em rel="fa_69_11_7-7" data-sentence="39:294">جاریه</em> به معنای کشتی است، در این جمله خطاب را متوجه افرادی کرده که در کشتی نوح سوار بودند، که در حقیقت خطاب به عموم بشر است، که نیاکانشان همانها بودند که به وسیله کشتی نوح از غرق نجات یافتند، چون این اخلاف و آن اسلاف یک نوعند، و می‌توان حال بعضی از آنان را به همه نسبت داد، و بقیه الفاظ آیه روشن است.</span>  (می‌فرماید: این ما بودیم که آن زمان که آب طغیان کرد شما را سوار کشتی کردیم، و از غرق نجات دادیم). </p> <h3> <span class="title" rel="69_1 69_2 69_3 69_4 69_5 69_6 69_7 69_8 69_9 69_10 69_11 69_12">توضیحی در باره اینکه یکی از سنن الهی به کمال رساندن همه موجودات است و انسان علاوه بر کمال تکوینی ، با سنت تشریع به سوی کمال هدایت شده است</span> </h3> <p> <code class="aya" rel="69_12"/> <span class="aya" rel="69_12" data-words="1-7">لنجعلها لکم تذکرة و تعیها أذن واعیة</span> <span class="phrase">این آیه بیان می‌کند که چرا ایشان را در کشتی‌های نجات سوار کرد، پس ضمیر در  <em rel="fa_69_12_1-1" data-sentence="75:303">نجعلها</em> به کلمه <em>حمل</em> که از جمله <em rel="fa_69_11_5-5" data-sentence="165:254">حملناکم</em> استفاده می‌شود برمی‌گردد، به اعتبار اینکه حمل مذکور رفتاری است از خدا با بشر، پس در حقیقت معنای جمله این است که اگر ما این رفتار را با شما کردیم برای این بود که این رفتار خود را تذکره‌ای-مایه تذکری-برای شما قرار دهیم، تا از آن عبرت بگیرید، و اندرز شوید.</span> </p> <p>و <span class="phrase">کلمه <em rel="fa_69_12_5-5" data-sentence="5:246">تعیها</em> از مصدر <em rel="fa_69_12_7-7" data-sentence="69:225">وعی</em> است، و <em rel="fa_69_12_7-7" data-sentence="131:205">وعی</em> به معنای ریختن چیزی در ظرف است، و مراد از وعی اذن برای آن حمل این است که: مردم داستان حمل کشتی نوح را در گوش و هوش خود جای دهند و از یادش نبرند، تا اثر و فایده‌اش که همان تذکر و اندرز گرفتن است مترتب شود.</span> </p> <p>در این آیه با هر دو جمله‌اش به هدایت ربوبی به هر دو نوعش یعنی <em>ارائه طریق</em> و  <em>رساندن به مطلوب</em> اشاره شده است، توضیح اینکه یکی از سنت‌های عامه ربوبی که در سراسر عالم جاری است این است که هر نوع از انواع موجودات را به کمال لایقش و آن هدف نهایی که بر حسب وجود خاص به خودش متوجه آن است برسد، و به همین منظور آن موجود را به جهازات و ابزاری مجهز کرده که او را در رسیدن بدان هدف کمک کند، هم چنان که قرآن کریم فرمود: <span class="aya" rel="20_50" data-words="3-9">الذی أعطی کل شیء خلقه ثم هدی</span><span class="footnote" rel="1" title="پروردگار من کسی است که هر چیزی را که خلقتش داد هدایتش هم کرد سوره طه، آیه ۵۰">*</span>، و نیز فرموده: <span class="aya" rel="87_2-3" data-words="1-7">الذی خلق فسوی، و الذی قدر فهدی</span><span class="footnote" rel="2" title="ما راه را به او نشان دادیم، خواه شاکر باشد (و پذیرا گردد) یا کفران کند سوره دهر، آیه ۳">*</span>، که توضیح آن در تفسیر دو سوره طه و اعلی و غیر آن دو گذشت. </p> <p>انسان هم در اینکه استکمالی تکوینی و راهی به سوی کمال وجودیش دارد، مانند سایر انواع موجودات مادی است، که همه به هدایت ربوبی به سوی کمال وجودیشان سوق داده می‌شوند، چیزی که هست انسان به هدایت دیگری اختصاص یافته، و آن هدایت تشریعی است، آری نفس انسانی استکمالی از طریق افعال اختیاری خود دارد، چون این افعال اختیاری در اثر تکرار، اوصاف و حالات درونی در او پدید می‌آورد، و در زندگی دنیائیش دارای ملکات و احوالی می‌شود که همین ملکات غایت و نتیجه زندگی او است، و با این ملکات سرنوشت زندگی ابدیش معین می‌شود. </p> <p>و همین معنا باعث شده که در بین تمامی موجودات خصوص او، مورد عنایت بیشتری     <code class="page" rel="19,658"/> قرار بگیرد و از راه ارسال رسولان و انزال کتب آسمانی برایش سنت دینی مقرر کنند، و به سوی آن سنت راهنماییش کنند، تا بعد از فرستادن رسولان، دیگر مردم علیه خدای تعالی حجتی نداشته باشند، <span class="aya" rel="4_165" data-words="5-12">لئلا یکون للناس علی الله حجة بعد الرسل</span><span class="footnote" rel="1" title="تا برای مردم، بعد از این پیامبران، بر خدا حجتی باقی نماند سوره نساء، آیه ۱۶۵">*</span> که تفصیل این معنا در بحث‌هایی که پیرامون مساله نبوت (در جلد دوم این کتاب، و در جاهای دیگر) داشتیم گذشت. </p> <p>و همه اینها، هدایت به معنای‌ راه نشان دادن و اعلام صراط مستقیم است، که خود انسان بدون راهنمایی خدای تعالی نمی‌تواند آن را پیدا کند، هم چنان که فرمود: <span class="aya" rel="76_3" data-words="1-8">إنا هدیناه السبیل إما شاکرا و إما کفورا</span><span class="footnote" rel="2" title="مجمع البیان، ج ۱۰، ص ۳۴۴">*</span>، حال اگر این راه را دنبال بکند، و از آن منحرف نشود، به زندگی طیب و سعیدی خواهد رسید، و اگر از دستش بدهد و از آن اعراض کند به شقاوتی دائمی می‌رسد، و حجت خدایی به هر حال علیه او تمام می‌شود، هم چنان که فرمود: <span class="aya" rel="8_42" data-words="26-36">لیهلک من هلک عن بینة و یحیی من حی عن بینة</span><span class="footnote" rel="3" title="تفسیر برهان، ج ۴، ص ۳۷۵">*</span>. </p> <p>حال که این معنا روشن شد معلوم گردید که یکی از سنت‌های الهی این است که بشر را از راه ارائه طریق به سوی سعادت حیاتش هدایت کند. جمله‌ <span class="aya" rel="69_12" data-words="1-3">لنجعلها لکم تذکرة</span> به همین معنا اشاره می‌کند چون تذکره به معنای این است که راه سعادت او را به یادش بیاورند، و این مستلزم آن نیست که آدمی تذکر هم پیدا بکند، و حتما راه سعادت را پیش بگیرد، ممکن است تذکر در او اثر بکند، و ممکن هم هست اثر نکند. </p> <p><span class="phrase">یکی دیگر از سنت‌های الهی این است که همه موجودات را به سوی کمالشان هدایت کند، و به سوی آن نقطه به حرکتشان در آورد، و به آن نقطه برساند، جمله‌ <span class="aya" rel="69_12" data-words="4-7">و تعیها أذن واعیة</span> به همین معنا اشاره دارد، چون <em rel="fa_69_12_7-7" data-sentence="242:438">وعی</em> -فرا گرفتن-یکی از مصادیق هدایت شدن به هدایت ربوبی است و اگر خدای تعالی این وعی را به خودش نسبت نداد، همانطور که تذکره را به خود نسبت داد، برای این بود که منظور از تذکره اتمام حجت است که کار خداست، و اما وعی و فرا گرفتن، کار مستقیم او نیست، هر چند که هم ممکن است به او نسبت داده شود و هم به خود انسان، و لیکن سیاق آیه سیاق دعوت و بیان اجر و ثواب است، اجری که بر اجابت دعوت مترتب می‌شود، و اجر و مثوبت از آثار وعی است البته بدان جهت که فعل</span>     </p> <p>سوره انفال، آیه 42.  <code class="page" rel="19,659"/> انسان و مستند به اوست، نه بدان جهت که توفیقی الهی و منسوب به آن جناب است. </p> <p>از آیه شریفه برمی‌آید که حوادث خارجی در اعمال انسان اثر می‌گذارد، هم چنان که از آیه شریفه‌ <span class="aya" rel="7_96" data-words="1-15">و لو أن أهل القری آمنوا و اتقوا لفتحنا علیهم برکات من السماء و الأرض</span><span class="footnote" rel="1" title="مردم قریه‌ها اگر ایمان بیاورند و تقوی پیشه کنند برکاتی از آسمان و زمین به رویشان می‌گشائیم سوره اعراف، آیه ۹۶">*</span>. </p> <p>عکس این مطلب استفاده می‌شود، یعنی از آن برمی‌آید که اعمال انسان در حوادث خارجی اثر دارد که در تفسیر همین آیه در سوره اعراف مقداری در این باره سخن رفت. </p> <h3>بحث روایتی‌ <span class="title" rel="69_12"> (روایاتی متعدد دال بر اینکه امیر المؤمنین (علیه السلام) <span class="aya" rel="69_12" data-words="6-7">أذن واعیة</span> بوده است) </span> </h3> <p> در الدر المنثور است که: ابن منذر از ابن جریح روایت کرده که در تفسیر آیه‌ <span class="aya" rel="69_12" data-words="1-3">لنجعلها لکم تذکرة</span> گفته است: این تذکره برای امت محمد (صلوات اللَّه علیه) است، و چه بسیار کشتی‌ها که در گذشته در دریا غرق شده بود، و آثاری که از بین رفته بود، و بعد از قرنها امت محمد (ص) آن آثار را یافتند، مثلا آثار کشتی نوح را در کوه جودی یافتند<span class="footnote" rel="2" title="الدر المنثور، ج ۶، ص ۲۶۰">*</span>. </p> <p>مؤلف: در تفسیر سوره هود در خلال داستان نوح (ع) مطالبی رفت که مؤید این روایت است. </p> <p>و در همان کتاب است که سعید بن منصور، ابن جریر، ابن منذر، ابن ابی حاتم، و ابن مردویه، از مکحول روایت کرده‌اند که گفت: وقتی آیه: <span class="aya" rel="69_12" data-words="4-7">و تعیها أذن واعیة</span> نازل شد رسول خدا (ص) فرمود: من از پروردگارم خواستم این اذن واعیه را علی بن ابی طالب قرار دهد، مکحول می‌گوید: بعد از این دعای رسول خدا (ص) علی (ع) بارها می‌گفت: هیچ نشد چیزی از رسول خدا (ص) بشنوم و فراموش کنم<span class="footnote" rel="3" title="مجمع البیان، ج ۱۰، ص ۳۴۴">*</span>. </p> <p>و نیز در همان کتاب است که ابن جریر، ابن ابی حاتم، واحدی، ابن مردویه، ابن عساکر، و ابن النجاری همگی از برده روایت کرده‌اند که گفت: رسول خدا (ص) به علی فرمود: خدایم دستور فرموده تو را نزدیک کنم و دورت ندارم، و به تو تعلیم دهم و تو فراموش نکنی، و این حق برایت ثابت شده که آنچه را تعلیمت می‌دهم فرا بگیری، به     <code class="page" rel="19,660"/> دنبال این فرمایش آیه‌ <span class="aya" rel="69_12" data-words="4-7">و تعیها أذن واعیة</span> نازل شد<span class="footnote" rel="1" title="الدر المنثور، ج ۶، ص ۲۶۰">*</span>. </p> <p>و در همان کتاب است که ابو نعیم در کتاب حلیه از علی (ع) نقل کرده که گفت: رسول خدا (ص) فرمود: یا علی خدا مرا دستور داده که تو را نزدیک کنم، و تعلیمت دهم تا تو فرا بگیری، پس از آن این آیه نازل شد: <span class="aya" rel="69_12" data-words="4-7">و تعیها أذن واعیة</span> پس ای علی تو هستی اذن واعیه (گوش فرا گیرنده) علم من<span class="footnote" rel="2" title="الدر المنثور، ج ۶، ص ۲۶۰">*</span>. </p> <p>مؤلف: این معنا در تفسیر برهان هم از سعد بن عبد اللَّه آمده که او به سند خود از امام صادق (ع) آن را روایت کرده<span class="footnote" rel="3" title="الدر المنثور، ج ۶، ص ۲۶۰">*</span>. و نیز از کلینی<span class="footnote" rel="4" title="اصول کافی، ج ۱، ص ۳۵۰">*</span> است که او به سند خود از آن جناب نقل کرده. و نیز از ابن بابویه<span class="footnote" rel="5" title="تفسیر برهان، ج ۴، ص ۳۷۵">*</span> است که او هم به سند خود از جابر از امام صادق (ع) نقل کرده است. </p> <p>و باز همین مطلب را از ابن شهرآشوب از حلیة الاولیاء از عمر بن علی آورده، و از واحدی در کتاب اسباب النزول از بریده آورده، و از ابی القاسم بن حبیب، در تفسیر خود از زر بن حبیش از علی (ع) نقل کرده است<span class="footnote" rel="6" title="تفسیر برهان، ج ۴، ص ۳۷۶، ح ۹">*</span>. </p> <p>و کوتاه سخن اینکه: صاحب غایة المرام این مطلب را از طرق شیعه و سنی در شانزده حدیث آورده<span class="footnote" rel="7" title="غایة المرام، باب ۶۹، ص ۳۶۶">*</span>. و صاحب تفسیر برهان گفته: محمد بن عباس در این باره سی حدیث از طرق شیعه و سنی آورده است<span class="footnote" rel="8" title="تفسیر برهان، ج ۴، ص ۳۷۶">*</span>. </p> 
