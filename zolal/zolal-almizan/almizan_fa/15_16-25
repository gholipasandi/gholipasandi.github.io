<h3 class="ayas">سوره الحجر آیه‌های ۱۶ تا ۲۵</h3><code class="section" rel="15_16-25"/><h3>ترجمه آیات</h3> <p> <span class="trans" rel="15_16">و بتحقیق قرار دادیم در آسمان برجهایی، و زینت کردیم آن را برای تماشاگران.  «۱۶» </span><span class="trans" rel="15_17">و حفظش نمودیم از هر شیطانی رانده شده.  «۱۷» </span><span class="trans" rel="15_18">لیکن آن شیطانی که برای استراق سمع نزدیک شود (تا گفتگوی ملائکه را در باره امور غیبی بشنود) شهاب مبین دنبالش می‌کند.  «۱۸» </span><span class="trans" rel="15_19">و زمین را گستردیم و در آن کوه‌های ریشه دار نهادیم و نیز از هر چیزی موزون در آن رویاندیم.  «۱۹» </span><span class="trans" rel="15_20">و برای شما و برای دیگران که شما روزیشان نمی‌دهید روزیها قرار دادیم. <code class="page" rel="12,201"/> «۲۰» </span><span class="trans" rel="15_21"> هیچ چیز نیست مگر آنکه نزد ما خزینه‌های آنست و ما نازلش نمی‌کنیم مگر به اندازه معین.  «۲۱» </span><span class="trans" rel="15_22">و ما بادها را آبستن گر گیاهان فرستادیم، پس از آسمان آبی فرو فرستادیم پس شما را به آن آب سیراب کردیم، و گر نه این شما نیستید که بتوانید آن را انبار کنید.  «۲۲» </span><span class="trans" rel="15_23">و بدرستی که ماییم که زنده می‌کنیم و می‌میرانیم، و ما وارث و باز مانده‌ایم.  «۲۳» </span><span class="trans" rel="15_24">و بتحقیق می‌دانیم کدامتان زودتر بوجود می‌آیید و کدام دیرتر.  «۲۴» </span><span class="trans" rel="15_25">و به درستی پروردگار تو آنان را محشور می‌کند چه او حکیم و دانا است.  «۲۵» </span></p>               <h3>بیان آیات‌ <span class="title" rel="15_16 15_18 15_17 15_19 15_20 15_21 15_22 15_23 15_24 15_25">عنایت به بیان آوردن زیبایی و زینت آسمان به نجوم و کواکب، در موارد مختلف قرآن</span> </h3> <p> بعد از آنکه خدای سبحان اعراض مشرکین از معجزه قرآن، و پیشنهادشان را در باره معجزه دیگری که عبارت بود از آمدن ملائکه بیان کرد، و همچنین جواب از آن را که ممتنع و مستلزم نابودی ایشان است بداد، اینک در این آیات تعدادی از آیات و معجزات زمین و آسمان را که بر توحید دلالت می‌کند بر می‌شمارد، تا اگر عقل داشته باشند عبرت بگیرند و حجت بر مجرمین تمام شود. و در این آیات از معارف حقیقی و اسرار الهی مطالب بلند و دقائق بسیاری گنجانده شده است. </p> <p> <span class="aya" rel="15_16" data-words="1-9">و لقد جعلنا فی السماء بروجا و زیناها للناظرین</span>... <span class="aya" rel="15_18" data-words="6-7">شهاب مبین</span>. </p> <p><span class="phrase">کلمه <em rel="fa_15_16_6-6" data-sentence="5:37">بروج</em> جمع <em rel="fa_15_16_6-6" data-sentence="63:20">برج</em> و به معنای قصر است.</span> و اگر منازلی را که آفتاب و ماه در آسمان به حسب حس دارند برج نامیده از باب تشبیه آنست به قصرهایی که سلاطین در نقاط مختلف کشور خود می‌سازند. </p> <p><span class="phrase">ضمیر در <em rel="fa_15_16_8-8" data-sentence="8:244">زیناها</em> به <em>سماء</em> بر می‌گردد، مانند ضمیری که در <em rel="fa_15_17_2-2" data-sentence="112:180">حفظناها</em>  است، و مقصود از زینت دادن آسمان برای ناظرین همین بهجت و جمالی است که می‌بینیم با ستارگان درخشنده و کواکب فروزانش که اندازه‌های مختلف و نورهای متنوعی دارند عقلها را حیران می‌سازد.</span> و در قرآن کریم این معنا در چند جا تکرار شده، و همین تکرار کشف می‌کند از اینکه خدای سبحان عنایت بیشتری بیاد آوری آن دارد. </p> <p>یک جا می‌فرماید: <span class="aya" rel="41_12" data-words="12-16">و زینا السماء الدنیا بمصابیح</span><span class="footnote" rel="1" title="زینت دادیم آسمان دنیا رای به چراغها سوره حم سجده، آیه ۱۲">*</span>. و جای دیگر می‌فرماید: <span class="aya" rel="37_6-8" data-words="1-22">إنا زینا السماء الدنیا بزینة الکواکب، و حفظا من کل شیطان مارد، لا یسمعون إلی الملإ الأعلی و یقذفون من کل جانب</span>   <code class="page" rel="12,202"/> <span class="aya" rel="37_9-10" data-words="1-12">دحورا و لهم عذاب واصب، إلا من خطف الخطفة فأتبعه شهاب ثاقب</span><span class="footnote" rel="1" title="ما آسمان دنیا را به زیور نجوم بیاراستیم و از تسلط شیطان سرکش گمراه محفوظ داشتیم تا شیاطین هیچ از وحی و سخنان فرشتگان عالم بالا نشنوند و به قهر از هر طرف رانده شوند و برایشان عذابی دائم و متعاقب است مگر آن شیطانی که ربوده باشند کلام ملائکه را ربودنی (به سرعت و تام و به دزدی) پس در این صورت او را شهابی ثاقب دنبال کند سوره صافات، آیه ۱۰۶">*</span>. </p> <p> <em>استراق سمع</em> به معنای خبرگیری پنهانی است، مانند کسی که در گوشه‌ای پنهان شده گفتگوی محرمانه دیگران را گوش می‌دهد. و استراق سمع شیطانها-بطوری که از آیات سوره صافات بر می‌آید-عبارت از این است که در صدد بر آیند از گفتگوی ملائکه خبردار شوند. </p> <p><span class="phrase">کلمه <em rel="fa_15_18_6-6" data-sentence="5:43">شهاب</em> به معنای شعله ایست که از آتش بیرون می‌آید.</span> به اجرام روشنی هم که در جو دیده می‌شوند از این جهت شهاب گفته‌اند که گویا ستاره‌ایست که ناگهان از یک نقطه آسمان بیرون آمده به سرعت می‌رود و پس از لحظه‌ای خاموش می‌گردد. </p> <p>بنا بر این، ظاهر معنی آیات این می‌شود که: ما در آسمان-که عبارت از جهت بالای زمین است-برجها و قصرها که همان منزل‌های آفتاب و ماه است قرار دادیم، و آن را برای بینندگان به زینتی آراستیم، و آن زینت همانا نجوم و کواکب است. و نیز ما آن را-یعنی آسمان را-از هر شیطان رانده شده حفظ کردیم، و از این جهت حفظ کردیم که شیطانها از آنچه که در ملکوت عالم است خبردار نشوند، مگر آن شیطانی که برای استراق سمع نزدیک شود، تا گفتگوی ملائکه را در باره امور غیبی و حوادث آینده و امثال آن را بشنود، که به محض نزدیک شدن، شهابی مبین دنبالش می‌کند. </p> <p>و ما به زودی-ان شاء اللَّه-در باره شهاب و معنای راندن شیطان‌ها بوسیله آن در تفسیر سوره صافات بحث خواهیم کرد. </p> <p><code class="aya" rel="15_19"/> <span class="aya" rel="15_19" data-words="1-14">و الأرض مددناها و ألقینا فیها رواسی و أنبتنا فیها من کل شیء موزون</span>. </p> <p> <em>مد ارض</em> به معنای گستردن طول و عرض آن است، چون اگر خدای تعالی زمین را گسترده نمی‌کرد و از سلسله‌های جبال پوشیده می‌شد صلاحیت کشت و زرع و سکونت را نداشت و جانداران کمال حیات خود را نمی‌یافتند. </p> <p> <span class="phrase"><em rel="fa_15_19_7-7" data-sentence="0:150">رواسی</em> صفتی است، که موصوف آن حذف شده، و تقدیر آن القینا فیها   <code class="page" rel="12,203"/> جبالا رواسی است، یعنی انداختیم در زمین کوه‌های رواسی.</span> <span class="phrase"><em rel="fa_15_19_7-7" data-sentence="0:369">رواسی</em> که جمع  <em rel="fa_15_19_7-7" data-sentence="64:346">راسیه</em> است به معنای ثابت است، و اشاره است به مطلبی که در جای دیگر قرآن بیان نموده و آن این است که کوه‌ها مانع از حرکت و اضطراب زمین می‌شوند، و فرموده: <span class="aya" rel="16_15" data-words="1-8">و ألقی فی الأرض رواسی أن تمید بکم</span><span class="footnote" rel="1" title="کوه‌ها را در زمین افکند تا زمین شما را حرکت ندهد سوره نحل، آیه ۱۵">*</span>.</span> </p> <h3> <span class="title" rel="15_19"><span class="phrase">معنای <em rel="fa_15_19_14-14" data-sentence="6:99">موزون</em> و مراد از جمله: <span class="aya" rel="15_19" data-words="9-14">أنبتنا فیها من کل شیء موزون</span></span> </span> </h3> <p> <span class="phrase">کلمه <em rel="fa_15_19_14-14" data-sentence="5:278">موزون</em> از <em>وزن</em> و به معنای سنجیدن اجسام از جهت سنگینی است، لیکن آن را عمومیت داده و در اندازه‌گیری هر چیزی که ممکن باشد آن را اندازه‌گیری کرد، از قبیل اندازه‌گیری طول با وجب و یا ذراع و امثال آن، و اندازه‌گیری حجم، و اندازه‌گیری حرارت، و نور، و نیرو، و غیر آن استعمال کرده‌اند.</span> و در کلام خدای تعالی که فرموده: <span class="aya" rel="21_47" data-words="1-6">و نضع الموازین القسط لیوم القیامة</span><span class="footnote" rel="2" title="برای روز قیامت میزان‌های عادلی قرار می‌دهیم سوره انبیاء، آیه ۴۷">*</span> در سنجیدن اعمال هم استعمال شده، با اینکه اعمال، سنگینی و سبکی اجسام زمینی را ندارد. </p> <p>و چه بسا در مواردی استعمال شود که مقصود از آن کم و زیاد نشدن شی‌ء موزون است از آنچه که طبیعتش و یا حکمت اقتضاء می‌کند، هم چنان که گفته می‌شود: فلانی سخنش موزون است، و یا قامتش موزون است و یا افعالش موزون است، یعنی سخن و قامت و افعالش پسندیده و متناسب الاجزاء است و از آنچه طبع و یا حکمت اقتضاء دارد کمتر و بیشتر نیست. </p> <p>و از آنجایی که اعتبارات مذکور وزن، مختلف است بعضی گفته‌اند <em>مقصود از کلمه</em> موزون در آیه مورد بحث این است که ما از زمین سنجیدنیهایی چون معدنیها، از قبیل طلا و نقره و سایر فلزات را بیرون کردیم . و بعضی دیگر گفته‌اند مراد از آن این است که ما نباتات که هر نوعش نظامی بدیع و موزون مخصوص به خود دارد بیرون آوردیم . بعضی دیگر گفته‌اند مقصود این است که در زمین هر امر مقدر و معلومی خلق کرده است . </p> <p><span class="phrase">چیزی که تنبه به آن لازم است تعبیر به: <span class="aya" rel="15_19" data-words="11-14">من کل شیء موزون</span> است، و این غیر از تعبیر به من کل نبات موزون است، زیرا دومی تنها شامل نباتات می‌شود، ولی اولی به خاطر کلمه <em rel="fa_15_19_9-9" data-sentence="216:164">انبتنا</em> نباتات را می‌گیرد و به خاطر کلمه‌ <span class="aya" rel="15_19" data-words="12-13">کل شیء</span> هر چیزی را که در زمین پدید می‌آید و رشد و نمو می‌کند شامل می‌گردد.</span> </p> <p>     <code class="page" rel="12,204"/> و با در نظر گرفتن کلمه <em>من</em> که تبعیض را می‌رساند مقصود این می‌شود-و خدا داناتر است-: ما در زمین پاره‌ای موجودات دارای وزن و ثقل مادی که استعداد زیاده و نقصان دارند چه نباتی و چه ارضی رویاندیم. و <span class="phrase">بنا بر این معنا، دیگر مانعی نیست که کلمه <em rel="fa_15_19_14-14" data-sentence="41:56">موزون</em> را هم به معنای حقیقیش بگیریم و هم به معنای کنایه‌ای آن.</span> </p> <p>معنای آیه چنین می‌شود: ما زمین را گستردیم و در آن کوه‌های پا بر جا قرار دادیم تا از اضطراب آن جلوگیری کند، و در آن از هر چیز موزون، -یعنی دارای وزن و واقع در تحت جاذبه و یا متناسب-مقداری را که حکمت اقتضاء می‌کرد آفریدیم. </p> <p><code class="aya" rel="15_20"/> <span class="aya" rel="15_20" data-words="1-10">و جعلنا لکم فیها معایش و من لستم له برازقین</span>. </p> <p> <span class="phrase"><em rel="fa_15_20_5-5" data-sentence="0:138">معایش</em> جمع‌ <em rel="fa_15_20_5-5" data-sentence="61:118">معیشت</em> است، که به معنای چیزهایی است که مایه زندگی جانداران و ادامه حیات آنان است، از قبیل خوردنیها، آشامیدنی‌ها و غیر آن دو.</span> <span class="phrase">البته به صورت مصدر یعنی  <em rel="fa_15_20_5-5" data-sentence="25:27">عیش</em> و <em>معاش</em> هم می‌آید.</span> </p> <h3> <span class="title" rel="15_20">مقصود از: <span class="aya" rel="15_20" data-words="7-10">من لستم له برازقین</span> <em>در آیه: </em> <span class="aya" rel="15_20" data-words="1-10">و جعلنا لکم فیها معایش و من لستم له برازقین</span> </span> </h3> <p> <span class="phrase">جمله‌ <span class="aya" rel="15_20" data-words="6-10">و من لستم له برازقین</span> عطف است بر ضمیر مجرور در <em rel="fa_15_20_3-3" data-sentence="107:222">لکم</em> ، البته این عطف بنا بر مذهب نحویین کوفه، و یونس و اخفش است که گفته‌اند جائز است عطف کنیم چیزی را بر ضمیر مجرور، بدون اینکه حرف جر را تکرار کنیم<span class="footnote" rel="1" title="تفسیر روح المعانی، ج ۱۴، ص ۲۹">*</span>.</span> و <span class="phrase">اما بنا بر مسلک غیر نامبردگان، که این گونه عطف را جائز ندانسته‌اند، جمله مورد بحث را عطف بر <em rel="fa_15_20_5-5" data-sentence="92:258">معایش</em> گرفته، و تقدیر کلام را و جعلنا لکم من لستم له برازقین  دانسته‌اند،<span class="footnote" rel="2" title="تفسیر کشاف، ج ۲، ص ۵۷۴">*</span> یعنی همانطور که برای شما معایش قرار دادیم، کسانی را هم قرار دادیم که روزی دهشان شما نیستید، مانند حیوانات اهلی و بردگان.</span> </p> <p>و یا کلمه <em>من</em> را مبتداء برای خبری که حذف شده گرفته‌اند و تقدیر را چنین دانسته‌اند: و من لستم له برازقین جعلنا له فیها معایش<span class="footnote" rel="3" title="روح المعانی، ج ۱۴، ص ۲۹">*</span> -ما همانطور که برای شما معایش قرار دادیم برای کسانی هم که شما روزی دهشان نیستید، در زمین معایش قرار دادیم و لیکن اینطور معنا کردن خود را به زحمت انداختن است. </p> <p>و به هر حال، مراد از کلمه <em>من</em> بطوری که گفته شده بردگان و چهارپایان است. و اگر به لفظ <em>من: کسی که</em> تعبیر شده، با اینکه این کلمه تنها بر ذوی العقول       <code class="page" rel="12,205"/> (بشر) اطلاق می‌شود از باب تغلیب است (چون بردگان نیز مراد بوده‌اند). </p> <p>بعید هم نیست که مقصود از آن هر چیزی غیر آدمی باشد، چه حیوان، چه نبات و چه غیر آن دو، برای اینکه آنها نیز درخواست رزق دارند، همانطور که عقلاء دارند. </p> <p>و این دأب و روش خدای سبحان است در کلام مجید خود که الفاظ مختص به عقلا را بر غیر عقلا نیز اطلاق می‌کند، البته در صورتی که بخواهد چیزی از آثار مختص به عقلا را به آنها نسبت دهد، هم چنان که در باره بتها فرموده: <span class="aya" rel="21_63" data-words="6-9">فسئلوهم إن کانوا ینطقون</span><span class="footnote" rel="1" title="از ایشان بپرسید اگر سخن می‌گویند سوره انبیاء، آیه ۶۳">*</span> و نیز فرموده: <span class="aya" rel="26_77" data-words="1-3">فإنهم عدو لی</span><span class="footnote" rel="2" title="به درستی که ایشان (بتها) دشمن من هستند سوره شعراء، آیه ۷۷">*</span> و همچنین موارد دیگر که متعرض حال بتها و معبودهای دروغین شده است. که مردم آنها را می‌پرستیدند و حال آنکه معبودی شایسته پرستش است که عاقل باشد. و همچنین در باره زمین و آسمان فرموده: <span class="aya" rel="41_11" data-words="8-18">فقال لها و للأرض ائتیا طوعا أو کرها قالتا أتینا طائعین</span><span class="footnote" rel="3" title="پس به آسمان و زمین گفت بیایید، چه با طوع و رغبت، و چه با کراهت گفتند: آمدیم با طوع و رغبت سوره سجده، آیه ۱۱">*</span> و امثال این موارد. </p> <p>پس معنای آیه این است که: ما برای شما گروه بشر در زمین چیزهایی قرار دادیم که بتوانید تا زنده‌اید با آنها زندگی کنید، و همچنین برای غیر شما از جانداران معایشی نظیر معایش شما قرار دادیم. </p> <p><code class="aya" rel="15_21"/> <span class="aya" rel="15_21" data-words="1-13">و إن من شیء إلا عندنا خزائنه و ما ننزله إلا بقدر معلوم</span>. </p> <h3> <span class="title" rel="15_21">وجوه و <span class="phrase">اقوال مختلف مفسرین در معنای <em>شی‌ء</em>  ، <em rel="fa_15_21_7-7" data-sentence="45:149">خزائن</em> و <em rel="fa_15_21_12-13" data-sentence="104:128">قدر معلوم</em> و مراد آیه شریفه: <span class="aya" rel="15_21" data-words="1-13">و إن من شیء إلا عندنا خزائنه و ما ننزله إلا بقدر معلوم</span></span> </span> </h3> <p> <span class="phrase">کلمه <em rel="fa_15_21_7-7" data-sentence="5:93">خزائن</em> جمع <em rel="fa_15_21_7-7" data-sentence="64:74">خزانه</em> است، و خزانه به معنای مکانی است که مال در آن انبار و محافظت و ذخیره گردد.</span> و <span class="phrase">کلمه <em rel="fa_15_21_12-12" data-sentence="5:85">قدر</em> به فتح قاف و دال، یا تنها به فتح قاف -به معنای مبلغ و مقدار و کمیت متعین هر چیز است.</span> </p> <p>و از آنجایی که آیه شریفه در سیاق گفتار پیرامون رزق و مایه معیشت انسان و حیوان قرار گرفته، لا جرم منظور از کلمه <em>شی‌ء</em> که در آیه شریفه موضوع سخن است نبات و توابع آن، یعنی حبوبات و میوه‌ها خواهد بود، و منظور از خزانه‌ای نزد خداست و خدا آن را به اندازه معلوم نازل می‌کند، بارانی است که از آسمان نازل می‌شود و نباتات را می‌رویاند و در نتیجه حبوبات و میوه‌ها عاید بشر شده، انسان‌ها و حیوانات با آنها زندگی می‌کنند. این خلاصه معنایی است که‌جمعی از مفسرین<span class="footnote" rel="4" title="تفسیر فخر رازی، ج ۱۹، ص ۱۷۴">*</span> برای آیه مورد بحث کرده‌اند. </p> <p>         <code class="page" rel="12,206"/> و بر خواننده عزیز پوشیده نیست که این معنا از روی تکلف و زحمت به دست می‌آید زیرا اختصاص دادن <span class="aya" rel="15_21" data-words="1-4">و إن من شیء</span> هیچ چیز نیست را با آن عمومیت که دارد تنها بر نبات مستلزم تخصیص اکثر است، و این در نزد عقلای اهل سخن زشت است. </p> <p>و صرف اینکه آیه مورد بحث در سیاق آیه مربوط به رزق واقع شده، باعث نمی‌شود که ما عبارت عام بالا را تنها به نباتات اختصاص دهیم، و به قول اهل علم مورد مخصص نمی‌شود. </p> <p>و از این بدتر آنکه گفته‌اند<span class="footnote" rel="1" title="تفسیر قمی، ج ۱، ص ۳۷۵">*</span> : باران، خزانه‌های نباتات است، و حال آنکه نیست، بلکه باران یکی از اسباب پیدایش نباتات و یک عنصر از عناصر بسیار زیادی است که نباتات از آنها ترکیب می‌یابند. </p> <p>علاوه بر اینکه باران در همان موقعی که می‌بارد باران می‌شود، و قبل از آن باران نیست، بلکه بخار است، با این حال چگونه ممکن است آن را خزانه نامید، با اینکه نه خودش هست و نه چیزی که این خزانه آن است در آن موجود است؟ بعضی<span class="footnote" rel="2" title="تفسیر منهج الصادقین، ج ۵، ص ۱۵۷">*</span> دیگر از مفسرین گفته‌اند: مقصود از اینکه فرمود خزائن هر چیزی نزد خداست، این است که قدرت مطلق خدا خزانه هر چیزیست که بخواهد ایجاد کند. </p> <p>پس برای خدا از انواع موجودات مانند انسان، اسب، درخت خرما، و غیر ذلک، از اعیان و صفات اعیان و آثار و افعال آنها، مقدوراتی است تقدیری و غیر متناهی که دائما از آن مقدورات جز به مقدار معلوم و عدد معین محدود، بیرون نمی‌شود، و از آن تقدیر و فرض به عالم تحقق و فعلیت در نمی‌آید. </p> <p><span class="phrase">پس بنا بر این، مراد از <em>هر چیز</em> نوع هر چیز است، نه شخص و فرد، مثلا از انسان نوع انسان مقصود است نه زید و عمرو، و مراد از <em rel="fa_15_21_12-13" data-sentence="128:129">قدر معلوم</em> کمیت و کیفیت معین از افراد است، و منظور از وجود خزائن و وجود هر چیز در خزائن خداوند وجود بر حسب تقدیر و فرض است، نه بر حسب تحقق.</span> بنا بر این آیه شریفه یک نوع تشبیه و مجاز مرتکب شده است . </p> <p>و حال آنکه خواننده خوب می‌داند که تخصیص کلمه <em>شی‌ء</em> معین، تخصیص بدون مخصص است. <span class="phrase">علاوه بر اینکه لازمه تفسیر فوق این است که مقصود از <em rel="fa_15_21_12-12" data-sentence="51:1015">قدر</em> تنها     <code class="page" rel="12,207"/> اندازه عددی باشد در حالی که دلیلی ندارد، بلکه دلیل بر خلاف آنست، زیرا کلمه مذکور در لغت قریب المعنی با کلمه <em>حد</em> است، هم چنان که همین معنا در سایر موارد اطلاق آن فهمیده می‌شود، مانند آیه‌ <span class="aya" rel="65_3" data-words="18-23">قد جعل الله لکل شیء قدرا</span><span class="footnote" rel="1" title="به تحقیق خدا برای هر چیزی حدی مقرر کرده سوره طلاق، آیه ۳">*</span> و آیه‌ <span class="aya" rel="13_8" data-words="14-18">و کل شیء عنده بمقدار</span><span class="footnote" rel="2" title="و هر چیزی نزد او به مقدار است سوره رعد، آیه ۸">*</span> و آیه‌ <span class="aya" rel="54_49" data-words="1-5">إنا کل شیء خلقناه بقدر</span><span class="footnote" rel="3" title="ما هر چیز را به اندازه و حد خلق کرده‌ایم سوره قمر، آیه ۴۹">*</span> و آیه‌ <span class="aya" rel="25_2" data-words="18-23">و خلق کل شیء فقدره تقدیرا</span><span class="footnote" rel="4" title="و خلق کرد هر چیزی را و به نوعی اندازه‌گیریش نمود سوره فرقان، آیه ۲">*</span> و همچنین آیات دیگر.</span> </p> <p>از این هم که بگذریم تفسیر مزبور در حقیقت ارجاع کلام خداست به یک معنای مجازی و استعاری (و حال آنکه به قول اهل علم ما دام که معنای حقیقی ممکن است کلام کسی را بر معنای مجازی نباید حمل کرد). <span class="phrase">علاوه بر اینکه کلمه <em rel="fa_15_21_7-7" data-sentence="20:104">خزائن</em> در آن تفسیر به خزانه تفسیر شد، و اگر مقصود آن بود چه نکته‌ای باعث شد که خدای تعالی به صیغه جمع بیاورد؟.</span> </p> <p><span class="phrase">بعضی<span class="footnote" rel="5" title="روح البیان، ج ۴، ص ۴۵۲">*</span> از مفسرین معاصر معنای دیگری برای آیه کرده‌اند که: منظور از  <em rel="fa_15_21_7-7" data-sentence="135:176">خزائن</em> عناصر مختلفی است که ارزاق و چیزهای دیگر از آن ترکیب می‌شوند، و خدای تعالی از آن عناصر مقدار زیادی را در عالم مشهود ما آماده کرده که با عروض ترکیب‌های پی در پی تمامی نمی‌پذیرد.</span> و خلاصه مراد اسباب کلیه است که در ترکب مرکبات مؤثرند، از قبیل نور، حرارت، نسیم دائم و منظم و غیر آن، که موجود است و انسان‌در ادامه زندگیش به آنها احتیاج دارد. </p> <p>پس هر یک از این اشیاء مورد حاجت آدمی جزء جزءش، و همچنین قوای فعاله‌اش در آن خزینه‌ها ذخیره شده‌اند، و آن خزینه‌ها به خاطر عظمت مقدارش و به خاطر اجزای جدیدی که با انحلال ترکیب مرکبات به سبب مردن و یا فساد و رجوعشان به عناصر اولیه پدید می‌آید به هیچ وجه پایان نمی‌پذیرند. نظیر اینکه نباتات فاسد می‌شوند و حیوانات می‌میرند، و در اثر این عمل ترکیبات آنها انحلال می‌یابد و به خزینه اولیه‌اش بازگشت می‌نماید، و حیوانات و نباتات دیگری جای آنها را می‌گیرند و از آن خزائن استفاده می‌کنند. </p> <p>           <code class="page" rel="12,208"/> پس نور و مخصوصا آفتاب که پدید آورنده شب و روز، و فصول چهارگانه و پرورش دهنده نباتات و حیوان و سایر مرکبات است و آنها را به سوی مقاصد و غایاتشان پیش می‌راند، خود یکی از خزائن خدای تعالی است. و همچنین بادها که نباتات را تلقیح نموده، ابرها را به این سو و آن سو می‌راند و هواها را عوض می‌کند، و فاسد آن را از بین می‌برد، و کشتی‌ها را حرکت می‌دهد، یکی دیگر از خزینه‌های خدای تعالی است. و نیز آب که از آسمان نازل می‌گردد، و مایه حیات مرکبات جاندار است، وجود و بقاء آنها به وجود آن بستگی دارد خزینه دیگری است. و همچنین عناصر بسیطی که از مجموع آنها مرکبات ترکیب می‌یابد، هر یک خزینه‌ایست که از آن نازل نمی‌شود مگر عددی معلوم، از هر نوع، بدون اینکه خود آن خزینه‌ها پایان پذیرد. </p> <p>و بنا بر این معنا، منظور از <em>شی‌ء</em> در آیه شریفه نوع از هر چیزیست، نه شخص و فرد، هم چنان که در وجه اول نیز مراد همین بود. و مقصود از خزائن، مجموع اصول و عناصر و اسباب مادی خلقت است. و مقصود از اینکه فرمود هر شی‌ء نزد ما خزائنی دارد این است که مجموع اشیاء، موجود در مجموع خزائن است، نه اینکه موجود در یکی از آنها باشد،  (چون بنا بر این تفسیر می‌بینیم که مثلا نوع بشر در آب به تنهایی موجود نیست). و مقصود از نزولش به قدر معلوم تکون عدد محدودی از آن خزائن در هر دوره و عصر است، و اینکه در هیچ عصری تمامی خزائن را مصرف نمی‌کند. </p> <p>این وجه هر چند در جای خود حرف صحیحی است و ابحاث علمی در کیفیت پیدایش موجودات هم مؤید آنست، و همچنین آیات بسیاری از قرآن کریم آن را تصدیق می‌کند، مانند آیه‌ <span class="aya" rel="15_22" data-words="1-9">و أرسلنا الریاح لواقح فأنزلنا من السماء ماء فأسقیناکموه</span> که آیه بعدی مورد بحث است، و نیز آیه‌ <span class="aya" rel="21_30" data-words="14-20">و جعلنا من الماء کل شیء حی</span><span class="footnote" rel="1" title="و از آب هر چیزی را زنده گردانیدیم سوره انبیاء، آیه ۳۰">*</span> و آیه‌ <span class="aya" rel="14_33" data-words="1-7">و سخر لکم الشمس و القمر دائبین</span><span class="footnote" rel="2" title="و برای شما مهر و ماه را مسخر کرد در حالی که دائما در حرکتند سوره ابراهیم، آیه ۳۳">*</span> و آیه‌ <span class="aya" rel="2_164" data-words="43-49">و السحاب المسخر بین السماء و الأرض</span><span class="footnote" rel="3" title="و ابرهایی که میان آسمان و زمین مسخر شدند سوره بقره، آیه ۱۶۴">*</span> و همچنین آیات دیگری که در کلام مجید خدا متفرق است. </p> <p>و لیکن آیه مورد بحث که جزء آیات قدر است، سیاقش طوری است که از چنین محملی اباء دارد، همانطور که سایر آیات قدر با این محمل نمی‌سازد، و چگونه ممکن       <code class="page" rel="12,209"/> است آیه‌ <span class="aya" rel="25_2" data-words="18-23">و خلق کل شیء فقدره تقدیرا</span><span class="footnote" rel="1" title="هر چیزی را خلق کرد پس به نوعی تقدیر و اندازه‌گیری نمود سوره فرقان، آیه ۲">*</span> و آیه‌ <span class="aya" rel="87_2-3" data-words="1-7">الذی خلق فسوی، و الذی قدر فهدی</span><span class="footnote" rel="2" title="آن کس که اجزاء را جمع آوری نموده موجودات را درست کرد و آن کسی که اندازه گیری کرد پس هدایت نمود سوره اعلی، آیه ۳">*</span> و آیه‌ <span class="aya" rel="13_8" data-words="14-18">و کل شیء عنده بمقدار</span><span class="footnote" rel="3" title="و هر چیزی نزد او به مقدار است سوره رعد، آیه ۸">*</span> و آیه‌ <span class="aya" rel="27_57" data-words="4-8">إلا امرأته قدرناها من الغابرین</span><span class="footnote" rel="4" title="مگر همسرش که تقدیر کردیم او را جزو هلاک شوندگان سوره نمل آیه ۵۷">*</span> و آیه‌ <span class="aya" rel="80_18-19" data-words="1-8">من أی شیء خلقه، من نطفة خلقه فقدره</span><span class="footnote" rel="5" title="از چه خلقش کرد، از نطفه خلقش کرد پس تقدیرش نمود سوره عبس، آیه ۱۸ و ۱۹">*</span> و آیه‌ <span class="aya" rel="97_1" data-words="1-5">إنا أنزلناه فی لیلة القدر...</span><span class="footnote" rel="6" title="ما آن را در شب قدر نازل کردیم سوره قدر، آیه ۱">*</span> و همچنین آیات دیگر قدر را بر این توجیه حمل نمود؟ علاوه بر اینکه پاره‌ای از اشکالات که بر دو وجه سابق وارد بود، بر این وجه نیز وارد است، مانند اشکال تخصیص بدون مخصص و غیر آن. </p> <h3> <span class="title" rel="15_21"><span class="phrase">معنای ژرفی که از تدبر در این آیه شریفه و آیات دیگر راجع به  <em rel="fa_15_21_12-12" data-sentence="60:46">قدر</em> و <em>تقدیر</em> در خلق و ایجاد به دست می‌آید</span></span> </h3> <p> و اما آنچه که دقت و تدبر در آیه و آیات نظیر آن دست می‌دهد این است که این آیه از درخشنده‌ترین آیاتی است که حقیقتی را بیان می‌کند که بسیار دقیق‌تر از این توجیهاتی است که برایش کرده‌اند، و آن عبارتست از ظهور اشیاء به وسیله قدر و اصلی که قبل از شمول و احاطه قدر داشته‌اند، زیرا ظاهر جمله‌ <span class="aya" rel="15_21" data-words="1-4">و إن من شیء</span> با در نظر داشتن عمومیتش که از سیاق نفی آن استفاده می‌شود، و نیز با در نظر گرفتن تاکیدش به کلمه <em>من</em> شامل تمامی موجودات که اطلاق <em>شی‌ء</em> بر آن صحیح باشد می‌شود، بدون اینکه حتی یک فرد از آن استثناء باشد. <span class="phrase">مگر آنکه سیاق آیه فردی را استثناء کند، و آن فرد عبارت از موجودی است که مشمول کلمه <em>نا</em> و کلمه <em rel="fa_15_21_6-6" data-sentence="101:95">عند</em> و کلمه <em rel="fa_15_21_7-7" data-sentence="163:73">خزائن</em> بوده باشد، و از آن گذشته تمامی دیدنی‌ها و ندیدنی‌ها مشمول این عام هستند.</span> </p> <p>چون موضوع حکم در آیه شریفه کلمه <em>شی‌ء</em> است، و کلمه مذکور از عمومی ترین الفاظ است که هیچ فردی از موجودات از دائره شمول آن بیرون نمی‌ماند، مثلا شخص زید یک فرد انسانی آنست، و نوع انسان هم که وجودش در خارج به وجود افرادش است فرد دیگری از آنست، و آیه شریفه برای این فرد خزینه‌هایی نزد خدای سبحان اثبات می‌کند، حال باید ببینیم معنای خزینه‌ها از یک فرد زید چیست، و چگونه از این فرد آدمی نزد خدا خزینه‌هایی وجود دارد؟             <code class="page" rel="12,210"/> چیزی که مساله را آسان می‌سازد این است که خدای تعالی این <em>شی‌ء</em> را که گفتیم موضوع حکم است، نازل از ناحیه خود می‌داند، و نزول معنایی است که مستلزم یک بالا و پایینی، و بلندی و پستی مانند آسمان و زمین باشد، و چون به و جدان می‌بینیم که زید مثلا از جای بلندی به جای پستی نیفتاده، می‌فهمیم که منظور از انزال، انزال معمولی که مستلزم فرض پستی و بلندی است نمی‌باشد، و مقصود از آن همان خلقت زید است، اما خلقتی که توأم با صفتی است که به خاطر آن کلمه نزول بر وی صادق باشد، و نظیر آیه مورد بحث آیه شریفه‌ <span class="aya" rel="39_6" data-words="9-15">و أنزل لکم من الأنعام ثمانیة أزواج</span><span class="footnote" rel="1" title="و نازل کرد برای شما از چهارپایان هشت جفت سوره زمر، آیه ۶">*</span> و آیه شریفه‌ <span class="aya" rel="57_25" data-words="14-16">و أنزلنا الحدید</span><span class="footnote" rel="2" title="آهن را نازل کردیم سوره حدید، آیه ۲۵">*</span> می‌باشد. </p> <p>بعد از آنکه معنای نزول را تا حدی فهمیدیم، این نکته را یاد آور می‌شویم که در جمله‌ <span class="aya" rel="15_21" data-words="8-13">و ما ننزله إلا بقدر معلوم</span> نزول را که بنا شد به معنای خلقت باشد توأم با قدر کرده، اما توأمی لازم که به هیچ وجه انفکاکش ممکن نیست، برای اینکه آن را با تعبیر حصر (جز به قدر معلوم نازل نکردیم) افاده فرموده. <em>و بایی</em> که بر سر قدر است یا باء سببیت است و یا باء آلت و یا مصاحبت، ولی هر چه باشد نتیجه یکی است، و می‌رساند که کینونت و ظهور زید به وجود، توأم با همان حدود و اندازه‌های معلومی است که دارد، پس وجود زید وجودی است محدود، و چطور محدود نباشد با آنکه خدای تعالی فرموده: <span class="aya" rel="41_54" data-words="9-12">إنه بکل شیء محیط</span><span class="footnote" rel="3" title="او به هر چیزی محیط است سوره حم سجده، آیه ۵۴">*</span> و اگر وجود زید محدود نباشد محاط خدا واقع نمی‌گردد، زیرا چیزی که حد و نهایت ندارد محال است محاط واقع شود. </p> <p>و این قدر چیزیست که به وسیله آن هر موجودی متعین، و متمایز از غیر خود می‌شود، مثلا در زید که خود یک شی‌ء است و از عمرو و غیره متمایز است، حقیقتی است که آن را از دیگر افراد انسان جدا می‌سازد، و نیز از اسب، گاو، زمین و آسمان متمایز می‌کند، بطوری که می‌توانیم بگوییم زید عمرو نیست، و هیچ فرد دیگر انسان نیست، و نیز اسب و گاو نیست، و زمین و آسمان هم نیست. و اگر این حد و این قدر نبود این تعین و تمایز از میان می‌رفت و هر چیزی همه چیز می‌شد. </p> <p>این سخن در باره وجود زید بود، همچنین وجود قوا و آثار و اعمال زید محدود و       <code class="page" rel="12,211"/> مقدر است، دیدنش مطلق و در هر حال و در هر زمان و در هر مکان نیست، و هر چیزی را نمی‌بیند و با هر عضوش صورت نمی‌گیرد، بلکه در حالی و مکانی و زمانی معین و چیزهایی مخصوص و با عضوی خاص و در شرایطی معین صورت می‌گیرد، و اگر دیدن زید علی الاطلاق بود، باید به تمامی دیدنی‌های خاص نیز احاطه پیدا کند، و دیدن دیگران که دیدن خاص است دیدن او هم باشد، نظیر این بیان در تمامی خصائص وجودی و توابع او نیز جریان دارد-دقت بفرمائید. </p> <p><span class="phrase">از این بیان روشن می‌گردد که <em rel="fa_15_21_12-12" data-sentence="28:698">قدر</em> عبارت از خصوصیت وجودی و کیفیت خلقت هر موجود است، هم چنان که از آیه‌ <span class="aya" rel="87_2-3" data-words="1-7">الذی خلق فسوی، و الذی قدر فهدی</span><span class="footnote" rel="1" title="سوره اعلی، آیه ۳">*</span> و آیه <span class="aya" rel="20_50" data-words="3-9">الذی أعطی کل شیء خلقه ثم هدی</span><span class="footnote" rel="2" title="سوره طه، آیه ۵۰">*</span> -که ترجمه‌اش گذشت-نیز استفاده می‌شود، چون آیه اولی هدایت را که عبارت است از راهنمایی به مقاصد وجود، مترتب بر خلقت و تسویه و تقدیر هر چیز نموده، و در آیه دومی مترتب بر اعطاء خلقت مخصوص هر چیزی کرده، و لازمه آن-بطوری که از سیاق دو آیه بر می‌آید-این است که قدر هر چیزی به معنای خصوصیت خلقتی هر چیز باشد، که از آن چیز انفکاک ندارد.</span> </p> <p>حال که معنای نزول و معنای قدر معلوم شد می‌پردازیم به بقیه کلام. و آن این است که خدای تعالی قدر را به وصف معلوم توصیف نموده، و فرموده: <span class="aya" rel="15_21" data-words="8-13">و ما ننزله إلا بقدر معلوم</span> و این قید با کمک سیاق کلام این معنا را افاده می‌کند که قدر هر موجودی برای خدای تعالی در آن حینی که نازل می‌شود و نزولش تمام و وجودش ظاهر می‌گردد معلوم است، پس هر موجودی قبل از وجودش معلوم القدر و معین القدر است، و برگشت آیه شریفه‌ <span class="aya" rel="13_8" data-words="14-18">و کل شیء عنده بمقدار</span><span class="footnote" rel="3" title="سوره رعد، آیه ۸">*</span> هم بر همین معناست، چون ظاهر آن این است که هر چیزی با مقدار و اندازه‌ای که دارد حاضر نزد خدا و معلوم برای او است. </p> <p><span class="phrase">پس جمله <em>عنده بمقدار</em> در این آیه در معنای جمله <em rel="fa_15_21_12-13" data-sentence="54:327">بقدر معلوم</em> در آیه مورد بحث است، و نظیر آن در جای دیگر می‌فرماید: <span class="aya" rel="65_3" data-words="18-23">قد جعل الله لکل شیء قدرا</span><span class="footnote" rel="4" title="سوره طلاق، آیه ۳">*</span> یعنی خدا برای هر چیزی قدری قرار داده که از آن تجاوز نمی‌کند، و با آن قدر معین و معلوم می‌شود، و از ابهام و مجهول بودن در می‌آید.</span> و کوتاه سخن، قدر هر چیزی از نظر علم و         <code class="page" rel="12,212"/> مشیت مقدم بر خود آن چیز است، هر چند که بحسب وجود مقارن با آن و غیر منفک از آن است. </p> <p>این نکته هم که روشن شد اینک می‌گوییم خدای تعالی در جمله‌ <span class="aya" rel="15_21" data-words="6-10">عندنا خزائنه و ما ننزله</span> این معنا را اثبات نموده که هر چیزی قبل از نزولش به این عالم و استقرارش در آن خزینه‌هایی نزد او دارد، و قدر را بعد از آن خزینه‌ها، و همدوش نزول دانسته. </p> <p>نتیجه این بیان این می‌شود که هر چیزی قبل از نزول مقدر به قدر و محدود به حدی نیست، و در عین حال باز همان شی‌ء است. </p> <p><span class="phrase">خدای تعالی در تعریف این خزائن، جمع کرده است میان اینکه فوق قدریست که توأم با هر چیزی می‌شود، و میان این که خزائن فوق یکی دو تا نیست، و این کلام در ظاهر تناقض است، چون عدد از خواص هر چیزیست که محدود باشد، و فرض اینجاست که خزائن ما فوق قدر و حد است، پس نباید متعدد باشد، با اینکه آن را جمع آورده و فرموده: <em rel="fa_15_21_7-7" data-sentence="304:82">خزائنه</em> پس خود خزینه‌ها هم محدود و متمایزند، زیرا اگر متمایز و محدود نبودند یکی بیش نبود.</span> </p> <p>اینجاست که به این نکته متوجه می‌شویم که خزینه‌های مذکور درست است که متعددند ولی بعضی ما فوق بعضی دیگر است، پس صحیح است بگوییم متعددند و در عین حال محدود نیستند، و تناقض هم در بین نیست، زیرا اینکه می‌گوییم محدود نیستند مقصود این است که خزینه بالا محدود و مقدر به حد و قدر خزینه پایین نیست. پس تمامی خزائن الهی به این اعتبار نامحدودند به حدودی که شی‌ء مفروض در این نشاه به خود می‌گیرد. </p> <p>و بعید نیست تعبیر به <em>تنزیل</em> در جمله و <span class="aya" rel="15_21" data-words="9-10">ما ننزله</span> که بر نوعی از تدریج در دلالت دارد اشاره به همین باشد که شی‌ء مفروض نزولش مرحله به مرحله است، و هر مرحله‌ای که نازل شده قدر و حد تازه‌ای به خود گرفته است، که قبلا آن حد را نداشته، تا آنکه به مرحله آخر که همین عالم دنیا است رسیده، و از هر طرف به حدود و اقدار محدود شده، هم چنان که به مقتضای آیه‌ <span class="aya" rel="76_1" data-words="1-11">هل أتی علی الإنسان حین من الدهر لم یکن شیئا مذکورا</span><span class="footnote" rel="1" title="آیا بر انسان نگذشت وقتی از روزگار که چیزی لایق ذکر نبود سوره دهر، آیه ۱">*</span> انسان در عالمی انسان بوده ولی چیزی که مذکور شود نبوده است. </p> <p>نکته دیگر اینکه این خزائن تمامیش ما فوق عالم مشهود ما است، چون خدای   <code class="page" rel="12,213"/> تعالی آنها را به وصف <em>عنده-نزد خدا</em> وصف نموده و این وصف در جای دیگر توضیح داده شده و آن آیه‌ <span class="aya" rel="16_96" data-words="1-8">ما عندکم ینفد و ما عند الله باق</span><span class="footnote" rel="1" title="آنچه نزد شما است فانی می‌شود و آنچه نزد خداست باقی است سوره نحل، آیه ۹۶">*</span> می‌باشد که می‌فرماید هر چه که نزد خداست ثابت و لا یزال و لا یتغیر است، پس خزائن خدا هر چه باشند امور ثابتی هستند که دستخوش زوال و تغیر نمی‌شوند، و چون می‌دانیم که اشیاء در این عالم مادی محسوس، متغیر و فانی هستند و ثبات و بقایی ندارند، می‌فهمیم که خزائن الهی ما فوق این عالم مشهودند. </p> <p>این بود آنچه که از دقت و تدبر در آیه شریفه مورد بحث بدست می‌آید، هر چند که خالی از دقت و غموض نیست، و در بدو نظر بسیار مشکل به نظر می‌رسد، و لیکن اگر در تدبر خود دقت کنی و مقداری فشار به فکر آوری، برایت روشن می‌گردد و ان شاء اللَّه خواهی دید که از واضحات کلام خدای تعالی است. </p> <p>در خاتمه توصیه می‌کنیم که اگر خواننده‌ای نتوانست نکات بالا را هضم کند و برایش مشکلی لا ینحل ماند، می‌تواند برای توجیه آیه شریفه به وجه سومی که قبل از بیان نظریه خود نقل کردیم اعتماد نماید، چه آن وجه از وجوه دیگر بهتر است و اللَّه ولی الهدایه . و ما ان شاء اللَّه دوباره در مورد مناسبی به بحث پیرامون قدر بر می‌گردیم، و بحثی جداگانه برایش باز می‌کنیم. </p> <p><code class="aya" rel="15_22"/> <span class="aya" rel="15_22" data-words="1-14">و أرسلنا الریاح لواقح فأنزلنا من السماء ماء فأسقیناکموه و ما أنتم له بخازنین</span>. </p> <p><span class="phrase">کلمه <em rel="fa_15_22_4-4" data-sentence="5:68">لواقح</em> جمع <em rel="fa_15_22_4-4" data-sentence="64:49">لاقحه</em> از ماده <em rel="fa_15_22_4-4" data-sentence="128:28">لقح</em> به فتحه لام و سکون قاف-است.</span> </p> <p>وقتی که گفته می‌شود <em>لقح النحل</em> معنایش این است که درخت خرما را لقاح (به فتح لام) کرد. و لقاح گرد درخت خرمای نر است که تا آن را به درخت ماده منتقل نکنند بارآور نمی‌شود. امروزه در مباحث گیاه‌شناسی مسلم شده که مساله نر و مادگی در تمام گیاهان هست، و بادها در وزش خود ذراتی از گرد گل گیاه نر را به گیاه ماده منتقل می‌کند و آن را بارور می‌سازد. قرآن کریم در آیه مورد بحث از همین حقیقت پرده برداری می‌کند و می‌فرماید: ما بادها را برای کار تلقیح فرستادیم . </p> <p>جمله‌ <span class="aya" rel="15_22" data-words="5-9">فأنزلنا من السماء ماء فأسقیناکموه</span> اشاره به باران است که از ابرها فرو می‌ریزد. این نیز در مباحث علمی عصر مسلم است که آب موجود در کره زمین از   <code class="page" rel="12,214"/> بارانهایی جمع شده که از آسمان فرو ریخته‌اند، بر خلاف قدماء که معتقد بودند آب، خود کره‌ای است ناقص که بیشتر سطح کره زمین را پوشانده و خود یکی از عناصر چهارگانه است. و آیه مورد بحث که با قسمت اولش یعنی جمله‌ <span class="aya" rel="15_22" data-words="1-4">و أرسلنا الریاح لواقح</span> مساله نر و مادگی و تلقیح گیاهان را و با قسمت دومش یعنی جمله‌ <span class="aya" rel="15_22" data-words="5-9">فأنزلنا من السماء ماء فأسقیناکموه</span> مساله پیدایش آب را از باران اثبات نموده است، همچنین آیه قبل که داشت: <span class="aya" rel="15_19" data-words="8-14">و أنبتنا فیها من کل شیء موزون</span> به یک حقیقت علمی دیگر اشاره نموده و آن اینست که وزن در روئیدن نباتات مؤثر است و این خود یکی از دقایق علمی امروز است که قرآن کریم گوی سبقت را در آن از همه آکادمی‌های علمی جهان ربوده است و کشف این اسرار در چهارده قرن قبل از قرآن کریم دست کمی از معجزه ندارد، بلکه همان معجزه است. </p> <h3> <span class="title" rel="15_16 15_17 15_18 15_19 15_20 15_21 15_22 15_23 15_24 15_25">نظام خلقت بدون <em>موت و حیات</em> نظامی تام و حکیمانه نمی‌بود</span> </h3> <p> <code class="aya" rel="15_23"/> <span class="aya" rel="15_23" data-words="1-9">و إنا لنحن نحیی و نمیت و نحن الوارثون</span>. </p> <p>این کلام سیاقش سیاق حصر است، می‌خواهد بفرماید: تمامی تدبیرها به خدای تعالی منتهی می‌شود و چون قبلا از نعمتهایی مانند آسمان و برجهایش، زمین و کوه‌هایش، گیاهان و موزون بودن آن و معایش بودنش، بادها و تلقیحش، و ابرها و بارانش اسم برده بود پس این نعمتها وقتی به صورت یک نظام تام و حکیمانه‌ای در می‌آیند که منضم به حیات و موت و حشر گردند. علاوه بر آنچه گفتیم جمله مورد بحث این توهم را هم که بعضی پنداشته‌اند پاره‌ای از حیات و موتها مستند به خدا نیست دفع نموده با حصری که دارد تمامی حیات و موت‌ها را هر چه باشد به او مستند نموده و اختصاص می‌دهد، و دنبالش می‌فرماید <span class="aya" rel="15_23" data-words="7-9">و نحن الوارثون</span>، یعنی بعد از میراندن شما که عمری از متاعهای زندگی که در اختیارتان گذاشتیم بهره‌مند شدید تنها خودمان باقی می‌مانیم، گویا، فرموده: تدبیر امر شما در دست ما است و ما بر شما احاطه داریم، ما شما را زنده می‌کنیم پس ما قبل از شماییم، و نیز شما را می‌میرانیم وارث بر شما هستیم پس ما بعد از شما وجود داریم. </p> <p><code class="aya" rel="15_24"/> <span class="aya" rel="15_24" data-words="1-9">و لقد علمنا المستقدمین منکم و لقد علمنا المستأخرین</span>. </p> <p>همانطوری که گفتیم آیات سابق که نعمت‌های الهی را می‌شمرد و تدبیر او را وصف می‌نمود در سیاق بیان وحدانیت خدا در ربوبیت بود و نیز گفتیم خلقت و نظام آن تمام نمی‌شد مگر به انضمام حیات و موت، و گفتیم که خدای تعالی محیط به مرگ و حیات انسانهاست‌لذا به دنبال مساله مرگ و زندگی می‌فرماید: ما می‌دانیم که<code class="page" rel="12,215"/> کدامیک از شما زودتر به وجود می‌آید و کدام دیرتر، و خلاصه مقدم و مؤخر شما را می‌شناسیم. این معنایی است که سیاق آن را افاده می‌کند. </p> <p><span class="phrase">بعضی<span class="footnote" rel="1" title="الدر المنثور، ج ۴، ص ۹۶">*</span> هم گفته‌اند: منظور از <em rel="fa_15_24_4-4" data-sentence="98:19">مستقدمین</em> مستقدمین در خیرند.</span> بعضی<span class="footnote" rel="2" title="الدر المنثور، ج ۴، ص ۹۷ سند این حدیث در الدر المنثور این گونه است: ابن جریر از مروان بن حکم">*</span> دیگر گفته‌اند مستقدمین در جنگ عده‌ای<span class="footnote" rel="3" title="فخر رازی، ج ۱۹، ص ۱۷۸">*</span> هم گفته‌اند: آنها که صف اول نماز جماعت را تشکیل می‌دهند و مستاخرین در همه این اقوال نقطه متقابلند. و لیکن همه آنها اقوال ناپسندی است. </p> <p><code class="aya" rel="15_25"/> <span class="aya" rel="15_25" data-words="1-8">و إن ربک هو یحشرهم إنه حکیم علیم</span>. </p> <p>این جمله نیز در سیاق حصر است و می‌فهماند که جز پروردگار کسی مردم را محشور نمی‌کند، پس تنها او رب این عالم است. </p> <p>بعضی<span class="footnote" rel="4" title="الکشاف، ج ۲، ص ۵۷۶، روح المعانی، ج ۱۴، ص ۳۳">*</span> ایراد گرفته‌اند که در حصر، آیه و فعل (حشر) مسلم الثبوت گرفته شده، و فاعل را منحصر به خدای تعالی کرده است، و حال آنکه دعوا بر سر فاعل نبود، بلکه سر اصل فعل و اینکه آیا حشری هست یا نه می‌باشد. </p> <p>و این اعتراض کننده غفلت ورزیده از نکته التفاتی که در آیه به کار رفته است، چون اگر آیه این طور بود که ان ربکم هو یحشرکم-پروردگار شما است که شما را محشور می‌کند اعتراض وارد بود که ما در اصل حشر حرف داریم، و آیه در حشر کننده صحبت می‌کند، و لیکن آیه خطاب قبلی را که به عموم مردم بود برگردانیده منحصر به رسول خدا (ص) کرده است، که او هم اصل حشر را مسلم می‌داند، و فرموده‌ <span class="aya" rel="15_25" data-words="1-5">و إن ربک هو یحشرهم</span>. </p> <p><span class="phrase">پس از همین جا نکته التفاتی که در آیه شریفه بکار رفته معلوم می‌شود، چون در آیه چند التفات هست، یکی التفات از تکلم با غیر به غیبت در مورد خدای تعالی (که قبلا همه مطالب با سیاق تکلم با غیر ایراد می‌شد و در این جمله خدای تعالی غایب فرض شد و گفت <em rel="fa_15_25_6-6" data-sentence="241:2">انه</em>).</span> <span class="phrase">یکی دیگر از غیبت به خطاب، در مورد رسول خدا (ص)  (که تا اینجا رسول خدا مخاطب نبود در اینجا مخاطب شد و فرمود: <em rel="fa_15_25_3-3" data-sentence="108:2">ربک</em>).</span> و <span class="phrase">سوم التفات از خطاب به غیبت در مورد مردم (که تا اینجا مخاطب بودند، مثلا می‌فرمود:  <em>و جعلناکم</em> ، <em>و من لستم</em> و در اینجا غایب حساب شده‌اند: <em rel="fa_15_25_5-5" data-sentence="152:2">یحشرهم</em>).</span> </p> <p>       <code class="page" rel="12,216"/> آیه مورد بحث با جمله‌ <span class="aya" rel="15_25" data-words="6-8">إنه حکیم علیم</span> ختم شد، چون گفتیم که حکمت اقتضای حشر، و حشر هم اقتضای حساب اعمال و مجازات بدکاران و پاداش نیکو کاران را دارد، پس خدا حکیم است و نظام عالم را بدون حشر ناتمام نمی‌گذارد، و علیم است که حتی احدی از قلمش نمی‌افتد. </p> <h3>بحث روایتی‌ <span class="title" rel="15_21 15_24"> (روایاتی در باره استراق سمع شیاطین و رجم آنها با نجوم و در ذیل آیه: <span class="aya" rel="15_21" data-words="2-7">إن من شیء إلا عندنا خزائنه</span> و...) </span> </h3> <p> در تفسیر قمی در ذیل آیه‌ <span class="aya" rel="15_16" data-words="1-6">و لقد جعلنا فی السماء بروجا</span> از معصوم نقل کرده که فرمود: منظور منازل آفتاب و ماه است<span class="footnote" rel="1" title="تفسیر عیاشی، ج ۲، ص ۲۴۰، ح ۶">*</span>. </p> <p>و نیز در ذیل آیه‌ <span class="aya" rel="15_18" data-words="1-7">إلا من استرق السمع فأتبعه شهاب مبین</span> فرموده: همواره شیطانها به آسمان بالا می‌رفتند و تجسس می‌کردند تا آنکه رسول خدا (ص) متولد شد<span class="footnote" rel="2" title="البرهان، ج ۲، ص ۳۲۸">*</span>. </p> <p>و در معانی الاخبار از برقی از پدرش از جدش از بزنطی از ابان از امام صادق  (ع) روایت کرده که فرمود: ابلیس آسمانهای هفتگانه را در می‌نوردید، تا آنکه عیسی (ع) متولد شد و او از سه آسمان ممنوع گردید. و باز او چهار آسمان را بالا می‌رفت تا رسول خدا (ص) متولد گردید، در نتیجه از رفتن به همه آسمانها محروم شد و از آن به بعد شیطانها به وسیله نجوم رانده می‌شوند...<span class="footnote" rel="3" title="معانی الاخبار، روضة الواعظین، ج ۱، ص ۶۵">*</span>. </p> <p>و در الدر المنثور است که ابن مردویه از ابن مسعود روایت کرده که گفت: جریر بن عبد اللَّه به رسول خدا (ص) عرض کرد: یا رسول اللَّه از آسمان دنیا و زمین پایین برایم حدیث کن. فرمود اما آسمان دنیا خداوند آن را از دود خلق کرد، پس آن را بالا برد و در آن چراغ و ماهی نورانی قرار داد و آن را با چراغهای نجوم زینت بخشید. و آن نجوم را رجم شیطانها و هم حفظ آسمان از هر شیطان رانده شده‌ای قرار داد<span class="footnote" rel="4" title="الدر المنثور، ج ۴، ص ۹۵">*</span>. </p> <p>مؤلف: به زودی بیانی که معنای این احادیث را روشن کند-ان شاء اللَّه-خواهد آمد. </p> <p>       <code class="page" rel="12,217"/> و در تفسیر قمی در ذیل آیه و جعلنا لکم فیها معایش از معصوم نقل کرده که فرمود: یعنی برای هر نوع حیوانی معیشت معینی تقدیر کردیم<span class="footnote" rel="1" title="روح المعانی، ج ۱۴، ص ۳۲">*</span>. </p> <p>و در همان کتاب در روایت ابی الجارود از حضرت باقر (ع) در ذیل جمله‌ <span class="aya" rel="15_19" data-words="8-14">و أنبتنا فیها من کل شیء موزون</span> چنین آورده: خدای تعالی در کوه‌ها طلا و نقره و گوهر و مس و روی و آهن و قلع و سرمه و زرنیخ و نظائر آن را قرار داده که جز با وزن کردن مورد معامله واقع نمی‌شود<span class="footnote" rel="2" title="روح المعانی، ج ۱۴، ص ۳۲">*</span>. </p> <p>مؤلف: جا دارد این روایت بر بیان بعضی مصادیق آن حمل شود، علاوه بر اینکه هم در سندش ضعف هست و هم در متنش. </p> <p>و در کتاب روضة الواعظین ابن فارسی است که از جعفر بن محمد از پدرش از جدش (ع) روایت شده که آن جناب فرموده: در عرش تمثال تمامی مخلوقات بری و بحری عالم هست. آن گاه امام جعفر بن محمد فرموده: این است تاویل آیه‌ <span class="aya" rel="15_21" data-words="1-7">و إن من شیء إلا عندنا خزائنه...</span><span class="footnote" rel="3" title="روضة">*</span>. </p> <p>و در معانی الاخبار به سند خود از مقاتل بن سلیمان روایت کرده که گفت امام صادق (ع) فرمود: وقتی موسی از کوه طور بالا رفت، پروردگارش را ندا داد و عرضه داشت: پروردگارا خزائن خودت را به من نشان بده . خطاب آمد ای موسی خزائن من این است که وقتی چیزی را بخواهم می‌گویم <em>کن</em> آن چیز موجود می‌شود<span class="footnote" rel="4" title="معانی الاخبار، ص ۴۰۲، ح ۶۵">*</span>. </p> <p>و در الدر المنثور است که بزار و ابن مردویه-در کتاب العظمة-از ابی هریره روایت کرده‌اند که گفت رسول خدا (ص) فرموده: خزائن خدا کلام خداست، وقتی چیزی را اراده کند می‌گوید <em>کن</em> و او موجود می‌شود<span class="footnote" rel="5" title="الدر المنثور، ج ۴، ص ۹۵">*</span>. </p> <p>مؤلف: این سه روایت اخیر بیان گذشته ما را تایید می‌کند. و منظور از کلمه  <em>کن</em> کلمه ایجاد است که همان وجود اشیاء می‌باشد. و نیز این، تایید می‌کند نظریه ما را که گفتیم کلمه <em>شی‌ء</em> در آیه شریفه تمامی موجودات را شامل می‌شود و مخصوص به موجودی معین نیست، و می‌رساند که صحابه و اهل عصر نزول قرآن نیز همین عمومیت را می‌فهمیدند، هم چنان که این عمومیت را روایت الدر المنثور از ابن ابی         <code class="page" rel="12,218"/>حاتم از معاویه نیز تایید می‌کند که گفت: آیا شما به این قرآن ایمان ندارید و آن را حق نمی‌پندارید؟ گفتند: بله. گفت پس بخوانید این آیه را: <span class="aya" rel="15_21" data-words="1-13">و إن من شیء إلا عندنا خزائنه و ما ننزله إلا بقدر معلوم</span> آیا شما به این آیه ایمان نداشتید و آن را حق نمی‌دانستید؟ گفتند: چرا؟ گفت پس چرا بعد از چنین علمی مرا ملامت می‌کنید که چرا اموال مردم را به خود اختصاص داده‌ای؟ !احنف برخاست و در جوابش گفت: ای معاویه به خدا سوگند ما تو را بر خزائن خدا ملامت نمی‌کنیم بلکه ملامتت می‌کنیم که چرا بعد از آنکه خدا ارزاق خلق را از خزائنش نازل کرد تو در خزائن خودت قرارش دادی و در خزائن را به روی خلق بستی. معاویه از شنیدن این جواب ساکت ماند<span class="footnote" rel="1" title="تفسیر قمی، ج ۱، ص ۳۷۳">*</span>. </p> <p>و در همان کتاب است که ابن مردویه و حاکم از مروان بن حکم روایت کرده که گفت: مردانی در صفوف جماعت به صف آخر می‌پیوستند تا به صفوف زنان نزدیک‌تر باشند لذا این آیه نازل شد: <span class="aya" rel="15_24" data-words="1-5">و لقد علمنا المستقدمین منکم...</span><span class="footnote" rel="2" title="تفسیر قمی، ج ۱، ص ۳۷۳">*</span>. </p> <p>مؤلف: و نیز از عده‌ای از ابی الجوزاء از ابن عباس روایت شده که گفت: زنی زیبا پشت سر رسول خدا (ص) نماز می‌خواند و از زیباترین زنان بود. </p> <p>بعضی از مردان سعی می‌کردند که در صف اول بایستند و او را نبینند، و بعضی سعی می‌کردند در صف آخر بایستند و او را در حال رکوع از زیر بغل خود تماشا کنند، لذا این آیه نازل شد: <span class="aya" rel="15_24" data-words="1-9">و لقد علمنا المستقدمین منکم و لقد علمنا المستأخرین</span><span class="footnote" rel="3" title="الدر المنثور، ج ۴، ص ۹۷">*</span>. </p> <p>و لیکن این آیه با این دو روایت انطباق ندارد، نه از جهت لفظ و نه از جهت سیاقی که در آن قرار گرفته است، و جهتش روشن است. </p> <p>باز در همان کتاب است که ابن ابی حاتم از طریق معتمر بن سلیمان، از شعیب بن-عبد الملک از مقاتل بن سلیمان نقل کرده که در ذیل آیه‌ <span class="aya" rel="15_24" data-words="1-5">و لقد علمنا المستقدمین منکم...</span> گفته است: به ما چنین رسیده که این آیه در مورد جنگ نازل شده. معتمر گفته است: من این معنا را برای پدرم نقل کردم، گفت این آیه وقتی نازل شد که هنوز جنگ و جهاد واجب نشده بود<span class="footnote" rel="4" title="الدر المنثور، ج ۴، ص ۹۷">*</span>. </p> <p>       <code class="page" rel="12,219"/> مؤلف: یعنی در مکه نازل شده بود. </p> <p>و در تفسیر عیاشی از جابر از امام باقر (ع) روایت کرده که در ذیل آیه <span class="aya" rel="15_24" data-words="1-9">و لقد علمنا المستقدمین منکم و لقد علمنا المستأخرین</span> فرموده: اینها مؤمنین از این امتند<span class="footnote" rel="1" title="تفسیر قمی، ج ۱، ص ۳۷۴">*</span>. </p> <p>و در تفسیر برهان از شیبانی-در کتاب نهج البیان-از صادق، جعفر بن محمد  (ع) روایت کرده که فرمود: مستقدمین، اصحاب حسنات و مستاخرین اصحاب سیئات‌اند<span class="footnote" rel="2" title="تفسیر قمی، ج ۱، ص ۳۷۴">*</span>. </p> 
