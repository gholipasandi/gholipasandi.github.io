<h3 class="ayas">سوره النساء آیه‌های ۱۵۰ تا ۱۵۲</h3><code class="section" rel="4_150-152"/><h3>ترجمه آیات</h3> <p> <span class="trans" rel="4_150">کسانی که (از اهل کتاب) به خدا و پیامبرانش کفر می‌ورزند و می‌خواهند میان خدا و پیامبرانش فرق گذاشته بگویند: من به خدای موسی و یا خدای عیسی ایمان دارم و به خدای محمد (ص) ایمان نمی‌آورم و می‌خواهند (از پیش خود) راهی میانه داشته باشند.  «۱۵۰» </span><span class="trans" rel="4_151">اینان همان کافران حقیقی هستند و ما برای کافران عذابی خوار کننده آماده کرده‌ایم (تا کیفر استکبارشان باشد).  «۱۵۱» </span><span class="trans" rel="4_152">و کسانی که به خدا و همه پیامبرانش ایمان آورده و بین احدی از آنان فرق نمی‌گذارند، خدا پاداششان را خواهد داد، چون غفور و رحیم بودن، صفت خدا است.  «۱۵۲» </span></p>   <h3>بیان آیات</h3> <p> این آیات، انعطاف و توجهی به حال اهل کتاب کرده، حقیقت کفر آنان را بیان می‌کند و عده‌ای از مظالم و گناهان و سخنان فاسدشان را شرح می‌دهد. <code class="page" rel="5,206"/> </p><h3> <span class="title" rel="4_150 4_151 4_152">ایمان به خدا مستلزم ایمان به همه رسولان او است و تفرقه انداختن بین خدا و رسولانش کفر حقیقی است</span> </h3> <p> <span class="aya" rel="4_150" data-words="1-6">إن الذین یکفرون بالله و رسله...</span> منظور از این کفار که به خدا و پیامبران او کفر می‌ورزند، اهل کتاب یعنی یهود و نصارا است که یهود به موسی ایمان می‌آورند ولی به عیسی و محمد (علیهما السلام) کفر می‌ورزند و نصارا به موسی و عیسی (علیهما السلام) ایمان دارندولی به محمد (ص) کفر می‌ورزند و این دو طائفه می‌پندارند که به خدا و به بعضی از رسولان او کفر نورزیده، تنها به بعضی دیگر از رسولان او کفر ورزیده‌اند، در حالی که در آیه مورد بحث بطور مطلق فرموده: اینها به خدا و همه رسولان خدا کفر ورزیده‌اند و به همین جهت مطلب احتیاج پیدا کرده به اینکه منظور از این اطلاق روشن شود. </p> <p>و به همین خاطر جمله: <span class="aya" rel="4_150" data-words="8-21">یریدون أن یفرقوا بین الله و رسله و یقولون نؤمن ببعض و نکفر ببعض</span> را عطف کرد بر جمله مورد بحث که فرمود: <span class="aya" rel="4_150" data-words="1-3">إن الذین یکفرون...</span> آن هم بطور عطف بیان عطف کرد، و تازه همین عطف بیان و تفسیر ابعاضش یکدیگر را تفسیر می‌کنند و حاصل بیان چنین است که یهود و نصارا به خدا و همه رسولان او کافرند، برای اینکه می‌گویند: ما به بعضی ایمان داریم و به بعضی دیگر کافریم ، می‌خواهند بین خدا و رسولان او تفرقه انداخته، به خدا و بعضی از رسولانش ایمان آورند و به بعضی دیگر از رسولانش کفر بورزند با اینکه آن بعض نیز فرستاده خدا است و رد او رد خدای تعالی است. </p> <p>آن گاه به بیانی دیگر و با عطف تفسیر مطلب را روشن‌تر نموده، می‌فرماید: <span class="aya" rel="4_150" data-words="23-28">یریدون أن یتخذوا بین ذلک سبیلا</span> می‌خواهند راهی متوسط، میان ایمان به خدا و همه رسولانش و میان کفر به خدا و همه رسولانش اتخاذ کنند، یعنی به بعضی از رسولان خدا ایمان آورده، به بعضی دیگر کفر بورزند، در حالی که به سوی خدا هیچ راهی نیست، الا یک راه و آن عبارت است از ایمان آوردن به او و به همه رسولان او، چون رسول بدان جهت که فرستاده خدا است چیزی از خودش ندارد و اختیاری هم ندارد، پس ایمان به رسول خدا، ایمان به خدا است و کفر به او، کفر به خدای تعالی است، کفری خالص نه آمیخته به مقداری ایمان. </p> <p>پس کفر به بعضی و ایمان به بعضی دیگر از رسولان با ایمان به خود خدای تعالی چیزی جز تفرقه انداختن بین خدا و رسولان او و استقلال دادن به رسول نیست و معنایش این است که ایمان به آن رسول هیچ ربطی به ایمان به خدا ندارد. کفر به او نیز ربطی به کفر به خدای تعالی ندارد، در نتیجه این روش، روشی وسط است و حال آنکه چیزی به جز پنداری باطل نیست، برای اینکه چگونه صحیح است فرض کنیم رسالت کسی را که ایمان به او هیچ ارتباطی به ایمان به خدا نداشته و کفر به او نیز هیچ ربطی با کفر به خدای تعالی نداشته باشد؟. <code class="page" rel="5,207"/><code class="aya" rel="4_151"/> پس این معنا به خوبی روشن شد و هیچ شکی در آن نماند که ایمان به رسولی که چنین وضعی دارد و خاضع شدن در برابر رسولی که کفر و ایمان به وی هیچ ربطی به کفر و ایمان به خدا ندارد، در حقیقت خضوع در برابر غیر خدای تعالی است و شرکی است واضح و به همین جهت می‌بینی که خدای تعالی بعد از آنکه یهود و نصارا را توصیف کرد به اینکه می‌خواهند با ایمان آوردن به بعضی و کفر ورزیدن به بعضی دیگر، بین خدا و رسولان او تفرقه انداخته، راهی وسط اتخاذ کنند، این معنا را خاطرنشان می‌سازد که اینها با این روش خود کافر حقیقی هستند: <span class="aya" rel="4_151" data-words="1-4">أولئک هم الکافرون حقا</span>، و سپس تهدیدشان کرده و فرموده: <span class="aya" rel="4_151" data-words="5-9">و أعتدنا للکافرین عذابا مهینا</span><span class="footnote" rel="1" title="و ما برای کافران عذابی خوار کننده آماده کرده‌ایم">*</span>. </p> <p><code class="aya" rel="4_152"/> <span class="aya" rel="4_152" data-words="1-12">و الذین آمنوا بالله و رسله و لم یفرقوا بین أحد منهم...</span> تا آخر آیه سوم  بعد از آنکه یهود و نصارا را که بین خدا و رسولانش تفرقه می‌اندازند تکفیر کرد و فرمود: که اینها به خدا و رسولان او کفر می‌ورزند، در مقابل آنان نام طائفه‌ای دیگر را می‌برد که مثل آنان نیستند تا تقسیم اطرافیان بحث تمام شود، و آنها کسانی هستند که به خدا و همه رسولان او ایمان دارند و فرقی میان این رسول و آن رسول نمی‌گذارند. </p> <p>و باید توجه داشت که در سه آیه مورد بحث چند التفات بکار رفته، نخست در آیه اول که خدای تعالی غایب فرض شده بود التفاتی از غیبت، به تکلم با غیر (ما) در آیه دوم که می فرماید: ما برای کافران چنین و چنان کرده‌ایم و سپس التفاتی به خطاب به رسول خدا  (ص) در جمله: <span class="aya" rel="4_152" data-words="13-16">أولئک سوف یؤتیهم أجورهم</span><span class="footnote" rel="2" title="ای پیامبر!اینها که به خدا و همه رسولان ایمان دارند خدا به زودی پاداشهایشان را می‌دهد">*</span> و بعید نیست وجه این التفات‌ها این باشد که خواسته است کیفر کفار را به خود گوینده (که خدای تعالی است) نسبت دهد تا از نظر لحن گفتار در دل شنونده مؤثر بیفتد، چون چنین لحنی مؤثرتر از آن است که کیفر را به غائب نسبت دهد و بفرماید: خدا چنین و چنانشان می‌کند . </p> <p>التفاتی هم که در آیه دوم واقع شده، این فائده را افاده می‌کند، چون خطاب را متوجه رسول خدا (ص) کردن آنجا که سخن از وعده جمیل است و رسول علم دارد به اینکه این وعده وفا می‌شود خود مفید این معنا است که وعده مذکور قریب الوقوع است. </p> 
