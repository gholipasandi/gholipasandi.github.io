<h3 class="ayas">سوره البقرة آیه ۲۱۴</h3><code class="section" rel="2_214-214"/><h3>ترجمه آیه</h3> <p> <span class="trans" rel="2_214">آیا به دستوری که دادیم که همگی داخل در سلم شوید عمل می‌کنید و از اختلاف دست بر می‌دارید یا نه بلکه می‌پندارید بدون اینکه آنچه بر سر اقوام و ملل گذشته از مصائب درونی و برونی بیامد بر سر شما آید داخل بهشت شوید؟ نه ممکن نیست شما نیز مانند آنها امتحان خواهید شد آنها آن چنان آزمایش سختی شدند که دچار تزلزل گشته حتی رسول و مؤمنین گفتند: پس نصرت خدا چه وقت است آن گاه به ایشان گفته شد: آگاه باشید که نصرت خدا نزدیک است «۲۱۴» </span></p> <h3>بیان آیه</h3> <h3> <span class="title" rel="2_214"> در باره ثبات و تسلیم در برابر سختی‌ها و فتنه‌ها که امت‌ها بدان مبتلا میگردند </span> </h3> <p> در سابق گفتیم: این آیات از جمله: <span class="aya" rel="2_208" data-words="1-8">یا أیها الذین آمنوا ادخلوا فی السلم کافة</span> تا آخر آیه مورد بحث یک سیاق دارند، و همه به هم مربوطند. <code class="page" rel="2,236"/> <span class="aya" rel="2_214" data-words="1-5">أم حسبتم أن تدخلوا الجنة</span>...  در این جمله آنچه را که آیات سابق بر آن دلالت می‌کرد تثبیت می‌کند، و آن این بود که دین یک نوع هدایت خدایی است، برای مردم هدایتی است به سوی سعادتشان در دنیا و آخرت، و نعمتی است که خداوند بشر را به آن اختصاص داده. پس بر انسانها واجب است در برابر آن تسلیم شوند، و با وجود آن دیگر گامهای شیطان را پیروی نکنند، و در این هدایت اختلاف نیندازند، و دوا را به صورت دردی جدید در نیاورند، و بوسیله پیروی هوا و به طمع زخرف دنیا نعمت خدای سبحان را با کفر و عذاب معاوضه ننمایند که اگر چنین کنند غضبی از ناحیه پروردگارشان به ایشان می‌رسد، همانطوری که به بنی اسرائیل رسید، چون آنها هم نعمت پروردگار را بعد از آنکه در اختیارشان قرار گرفت تغییر دادند آری خدا با بنی اسرائیل عداوت خاصی نداشت، این سنت دائمی خدا است که فتنه‌ها پیش آورد، و احدی از مردم به سعادت دین و قرب رب العالمین نمی‌رسد مگر با ثبات و تسلیم. </p> <h3> <span class="title" rel="2_214">بهشت رضوان و قرب رب العالمین در گرو تحمل سختی‌ها است و سنت الهی در میان امم گذشته در بین امت اسلام تکرار خواهد شد تکرار تاریخ </span> </h3> <p> در این آیه شریفه التفاتی از غیبت به خطاب به کار رفته، چون در آیات قبلی مؤمنین، غایب فرض شده بودند، می‌فرمود:  مردم امت واحده‌ای بودند، و در این آیه حاضر به حساب آمده‌اند، می‌فرماید:  نکند خیال کرده‌اید که...، و این بدان جهت بود که اصلا در این آیات روی سخن با مؤمنین بود، در شش آیه قبل می‌فرمود: <span class="aya" rel="2_208" data-words="1-8">یا أیها الذین آمنوا ادخلوا فی السلم کافة</span>، چیزی که هست در آیه قبلی موقعیت ایجاب کرد مؤمنین غایب به حساب آیند، همین که آن عنایت کلامیه اعمال شد دو باره به سیاق قبلی برگشته مؤمنین را مخاطب قرار داد. </p> <p>کلمه ام متصله و به معنای یا اینکه نیست، بلکه منقطعه و به معنای بلکه است، و معنای آیه بطوری که دیگران هم گفته‌اند این است که نه، بلکه گویا پنداشته‌اید که قبل از برخورد با آنچه امم گذشته برخوردند داخل بهشت می‌شوید. </p> <p>البته اختلافی که در میان اهل ادب در باره کلمه ام منقطعه وجود دارد معروف است: ولی حق مطلب به نظر ما این است که اصل این کلمه برای افاده تردید یا اینکه است، و اگر گاهی معنای بلکه را می‌دهد، از این نظر است که معنای بلکه هم در آن موارد منطبق است، نه اینکه بر حسب وضع لغوی دو جور ام داریم، در نتیجه معنای ام منقطعه در مورد آیه مورد بحث این می‌شود:  هل انقطعتم بما امرناکم من التسلیم، بعد الایمان، و الثبات علی نعمة الدین، و الاتفاق و الاتحاد ام لا بل حسبتم أن تدخلوا الجنة...، یعنی آیا بعد از آنکه به شما دستور دادیم که بعد از ایمان آوردن هم استقامت به خرج دهید و هم تسلیم شوید آیا از آرزوی کاذب خود دست برداشته‌اید یا نه، بلکه گمان دارید که داخل بهشت می‌شوید. <code class="page" rel="2,237"/> <span class="aya" rel="2_214" data-words="6-13">و لما یأتکم مثل الذین خلوا من قبلکم</span> کلمه مثل اگر با کسره میم و سکون‌ ثا خوانده شود به معنای شبه مانند است، و اگر بفتحه میم و فتحه ثا خوانده شود معنای شبه شباهت را می‌دهد، و منظور از مثل که برای چیزی می‌آورند بیانی است که کانه آن چیز را در نظر شنونده مجسم کرده است، که این چنین بیان را استعاره تمثیلیه می‌گویند، مانند اینکه خدای تعالی در باره علمای یهود که به علم خود عمل نمی‌کردند مثل زده به چهارپایی که کتاب بر آن بار کرده باشند، می‌فرماید: <span class="aya" rel="62_5" data-words="1-11">مثل الذین حملوا التوراة ثم لم یحملوها کمثل الحمار یحمل أسفارا</span><span class="footnote" rel="1" title="مثل کسانی که تورات برایشان بار شد سپس زیر بار نرفتند مانند حکایت الاغ است که کتابهایی را بار دارد سوره جمعه آیه ۵&quot;">*</span> و نیز از همین باب است مثل به معنای صفت مانند آیه: <span class="aya" rel="25_9" data-words="1-5">انظر کیف ضربوا لک الأمثال</span><span class="footnote" rel="2" title="ببین چگونه برایت صفت‌های نادرست می‌تراشند سوره فرقان آیه ۹&quot;">*</span> چون این در پاسخ آن تهمت‌ها است که به رسول خدا ص می‌زدند، و می‌گفتند: او مجنون است، ساحر است، کذاب است، و امثال اینها، پس کلمه امثال در اینجا به معنای صفت است و از آنجایی که در آیه مورد بحث خدای تعالی با جمله <span class="aya" rel="2_214" data-words="14-17">مستهم البأساء و الضراء...</span> آن مثل را بیان کرده، لا جرم باید گفت: که کلمه نامبرده معنای اول را می‌دهد. </p> <p> <span class="aya" rel="2_214" data-words="14-17">مستهم البأساء و الضراء...</span>  بعد از آنکه شوق مخاطب برای فهمیدن تفصیل اجمالی که جمله:  <span class="aya" rel="2_214" data-words="6-10">و لما یأتکم مثل الذین...</span> بر آن دلالت داشت شدید شد، با جمله مورد بحث آن را تفصیل داد، و کلمه باساء به معنای شدت و سختی است که از خارج نفس آدمی به آدمی وارد می‌شود، مانند گرفتاریهای مالی، و جاهی، و خانوادگی، و نداشتن امنیتی که در زندگیش به آن نیازمند است. </p> <p>و اما ضراء عبارت است از شدتی که به جان و تن انسان می‌رسد، مانند جراحت و قتل و مرض، و کلمه زلزله و زلزال معنایش معروف است، و اصل آن از ماده ز-ل-ل است، که به معنای لغزیدن است، و اگر این کلمه تکرار شده، برای این بود که بر تکرار دلالت کند، تو گویی زمینی که مثلا دچار زلزله شده، لغزشهایی پشت سر هم کرده، و این معنا، در کلمه صر-و صرصر، و کلمه صل و صلصل و کلمه کب و کبکب نیز جریان دارد، و کلمه زلزال در آیه شریفه کنایه است از اضطراب و دهشت. </p> <p> <span class="aya" rel="2_214" data-words="20-26">حتی یقول الرسول و الذین آمنوا معه</span>...  کلمه یقول به نصب لام خوانده شده و بنا بر این قرائت جمله در معنای غایت و نتیجه     <code class="page" rel="2,238"/> است. برای جملات قبل بعضی هم آن را به ضمه لام خوانده‌اند. و بنا بر این قرائت جمله نامبرده حکایت حال گذشته است، و هر چند هر دو معنا صحیح است، لیکن دومی با سیاق مناسب‌تر است، برای اینکه اگر جمله نامبرده غایتی باشد که جمله زلزلوا را تعلیل کند، آن طور که باید با سیاق مناسب نیست. </p> <p> <span class="aya" rel="2_214" data-words="27-34">متی نصر الله ألا إن نصر الله قریب</span> این جمله حکایت کلام رسول و مؤمنین به آن حضرت با هم است، و گرچه چنین کلامی از رسول خدا به ذهن می‌زند، که آن جناب چرا باید بگوید یاری خدا کی می‌رسد ؟ ولی با در نظر گرفتن اینکه خدای تعالی قبلا به رسول و مؤمنین وعده نصرت داده بود، و مثلا فرموده بود: <span class="aya" rel="37_171-172" data-words="1-9">و لقد سبقت کلمتنا لعبادنا المرسلین، إنهم لهم المنصورون</span><span class="footnote" rel="1" title="قبلا قضاء ما برای بندگان فرستاده خود رانده شده که ایشان آری ایشان یاری خواهند شد">*</span> و نیز فرموده بود: <span class="aya" rel="58_21" data-words="1-6">کتب الله لأغلبن أنا و رسلی</span><span class="footnote" rel="2" title="خدا چنین قضا راند که من و رسولانم مسلما غالبیم سوره مجادله آیه ۲۱&quot;">*</span> جمله مورد بحث هیچ به ذهن نمی‌زند، و اگر بنا باشد از شنیدن امثال این عبارتها یکه بخوریم باید از آیه: <span class="aya" rel="12_110" data-words="1-11">حتی إذا استیأس الرسل، و ظنوا أنهم قد کذبوا، جاءهم نصرنا</span><span class="footnote" rel="3" title="تا آنکه رسولان نزدیک بود مایوس شوند، و این فکر به ذهنشان رسید که نکند وعده‌ای که داده شده‌اند دروغی بوده، در این هنگام بود که نصرت ما فرا می‌رسید سوره یوسف آیه ۱۱۰&quot;">*</span> باید یکه بخوریم، که لحنش شدیدتر از لحن آیه مورد بحث است. </p> <p>و نیز ظاهر آن است که جمله: <span class="aya" rel="2_214" data-words="30-34">ألا إن نصر الله قریب</span> حکایت کلام خدای تعالی باشد، نه تتمه کلام رسول و مؤمنین با وی. </p> <p>و این آیه همانطور که قبلا هم اشاره کردیم دلالت می‌کند بر اینکه مساله ابتلا و امتحان در امت اسلام نیز جریان دارد، و این سنت همیشگی است. </p> <p>و نیز دلالت دارد بر اینکه مثل و وصف امتهای گذشته عینا تکرار می‌شود، آنچه بر سر امتهای گذشته رفته است بر امت اسلام نیز خواهد رفت، و این همان است که نامش را تکرار تاریخ و یا عود آن می‌گذاریم. </p>   <p> سوره صافات آیه 172"     <code class="page" rel="2,239"/> </p>
