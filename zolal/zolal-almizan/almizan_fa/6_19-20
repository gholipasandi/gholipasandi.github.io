<h3 class="ayas">سوره الأنعام آیه‌های ۱۹ تا ۲۰</h3><code class="section" rel="6_19-20"/><h3>ترجمه آیات</h3> <p> <span class="trans" rel="6_19"> (به این کفار) بگو: چه چیزی در شهادت بزرگتر است (تا من او را برای شما گواه بر رسالت خود بیاورم؟) بگو خدای تعالی گواه بین من و شما است، و این قرآن به من وحی شده که شما و هر که را که این قرآن به گوشش بخورد انذار کرده، هشدار دهم آیا (با چنین گواهی بزرگ) باز هم شما شهادت می‌دهید که با خدای تعالی خدایان دیگری هست؟ بگو من که چنین شهادتی نمی‌دهم، بگو حق مطلب همین است که او معبودی است یگانه و به درستی که من از هر چه که شما شریک خدایش پنداشته‌اید بیزارم.  «۱۹» </span><span class="trans" rel="6_20">آنان که ما کتابشان دادیم رسول اللَّه را می‌شناسند همانطوری که فرزندان خود را می‌شناسند، و کسانی که به نفس خود زیان کرده‌اند ایمان نمی‌آورند.  «۲۰» </span></p> <h3>بیان آیات</h3> <p> این آیات احتجاج می‌کند بر مساله وحدانیت خدای تعالی از راه وحی. و حال آنکه این مساله عقلی و از مسائلی است که عقل از طرق مختلفی به آن راه دارد، و لیکن صرف این<code class="page" rel="7,50"/> جهت باعث نمی‌شود که نتوان آن را از طریق وحی صریح قطعی هم اثبات نمود، مگر غرض از برهان عقلی، جز تحصیل یقین چیز دیگری است؟ وقتی غرض از آن تحصیل یقین به وحدانیت خدا باشد و بر حسب فرض، وحی الهی هم قطعی و غیر قابل تردید باشد چه مانعی دارد که همان وحی برهان بر وحدانیت خدا قرار گیرد آنهم وحیی چون قرآن که اساسش متکی بر تحدی است<span class="footnote" rel="1" title="تحدی قرآن این است که به اعلا صوت اعلام کرده که تا قیام قیامت هر کس در باره آسمانی بودن آن تردید داشته و یا آن را کتابی آسمانی نمی‌داند یک آیه مثل آن را بیاورد اگر چه از دیگران هم هر چه بخواهد کمک بگیرد">*</span>. </p> <p> <span class="aya" rel="6_19" data-words="1-11">قل أی شیء أکبر شهادة قل الله شهید بینی و بینکم</span> رسول گرامی خود را دستور می‌دهد که از مشرکین بپرسد چه چیزی از هر چیز در مساله شهادت بزرگتر است؟ البته باید دانست که مراد از این <em>شهادت</em> اعم از تحمل آن از راه حس و مشاهده و از ادای آن است، و چون تحمل و ادای شهادت مخصوصا تحمل آن، از چیزهایی است که بر حسب اختلاف درجه فهم متحملین و وضوح و پیچیدگی وقایع و قوت و ضعف بیان بیان کننده آن، مختلف می‌شود، و مسلما متحملی که سهو و نسیان و غفلت بر مزاجش غلبه دارد، مانند متحملی که هر چه بشنود و ببیند حفظ می‌کند، نیست، و مست همانند هوشیار و بیگانه به مثل آشنای به جزئیات واقعه نیست، از این رو باید بدون تردید گفت: خدای تعالی در تحمل شهادت و خبر یافتن از وقایع جهان و افعال بندگان از هر خبرداری خبردارتر است، چون او است که بزرگ و کوچک اشیاء را آفریده، و اختراع و ایجاد هر چیز منتهی به او می‌باشد با هر چیز، و محیط بر هر چیز است، حتی به سنگینی ذره‌ای که در آسمانها و زمین است، و کوچکتر از ذره و بزرگتر از آن علم او مخفی نبوده و او فراموش و گمش نمی‌کند. و از آنجایی که پاسخ این سؤال خیلی روشن بود لذا در آیه متعرض آن نشد و نیازی ندید به اینکه در جواب گفته شود:  قل اللَّه اکبر شهادة همانطوری که در آیه‌ <span class="aya" rel="6_12" data-words="1-7">قل لمن ما فی السماوات و الأرض</span> از قول مخاطبین فرمود: <span class="aya" rel="6_12" data-words="8-9">قل لله</span><span class="footnote" rel="2" title="سوره انعام آیه ۱۲">*</span> و یا گفته شود سیقولون اللَّه-خواهند گفت خدا همانطوری که در آیه‌ <span class="aya" rel="23_84" data-words="1-9">قل لمن الأرض و من فیها إن کنتم تعلمون</span> فرمود: <span class="aya" rel="23_85" data-words="1-2">سیقولون لله</span> -اعتراف خواهند کرد به اینکه زمین و هر کس که در او است از آن خدا است<span class="footnote" rel="3" title="سوره مؤمنون آیه ۸۶">*</span>. </p> <p>       <code class="page" rel="7,51"/> علاوه بر اینکه جمله‌ <span class="aya" rel="6_19" data-words="6-11">قل الله شهید بینی و بینکم</span> خود دلالت بر جواب هم دارد و در حقیقت قائم مقام همان جواب است. </p> <p><span class="phrase">بعید هم نیست که کلمه <em rel="fa_6_19_8-8" data-sentence="21:215">شهید</em> خبر باشد از مبتدای محذوف، و آن مبتدا ضمیری باشد که به کلمه <em>اللَّه</em> برگشته و تقدیرش چنین باشد: قل اللَّه هو شهید بینی و بینکم  که در این صورت جمله مذکور هم جواب از آن سؤال خواهد بود، و هم شروع در مطلبی دیگر.</span> </p> <p>این نکته را نیز نباید از نظر دور داشت که جمله‌ <span class="aya" rel="6_19" data-words="6-11">قل الله شهید بینی و بینکم</span> علاوه بر اینکه مشتمل است بر اخبار رسول خدا (ص) از اینکه خداوند شهید است، خود شهادت جداگانه‌ای هم هست، برای اینکه کلمه <em>قل</em> می‌رساند که خدا به او فرموده که مشرکین را به شهادتش خبر دهد، و این معنا بدون شهادت خدا بر نبوت او صحیح نیست، بنا بر این جمله مذکور هم دلالت دارد بر شهادت خدا نسبت به هر چیز و هم بر شهادتش نسبت به نبوت رسول خدا (ص) و با این حال دیگر حاجتی نیست به اینکه در اینجا به منظور شهادت به نبوت آن جناب کلام جداگانه‌ای تصریحا، نظیر: <span class="aya" rel="63_1" data-words="9-13">و الله یعلم إنک لرسوله</span><span class="footnote" rel="1" title="و خدا میداند که تو به راستی فرستاده اویی سوره منافقون آیه ۱">*</span> و یا تلویحا، نظیر: <span class="aya" rel="4_166" data-words="1-8">لکن الله یشهد بما أنزل إلیک أنزله بعلمه</span><span class="footnote" rel="2" title="لیکن خدا گواهی میدهد به آنچه که به تو نازل شده چون به علم خود نازلش کره سوره نساء آیه ۱۶۵">*</span> ایراد بفرماید. </p> <p>و اینکه شهادت را مقید کرد به‌ <span class="aya" rel="6_19" data-words="9-11">بینی و بینکم</span> دلالت می‌کند بر اینکه خدای تعالی بین پیغمبر اکرم و قومش که دو طرف خصومتند واسطه است، و چون می‌دانیم که خصومت و طرفیت آن جناب با قومش تنها بر سر مساله نبوت و رسالت و ادعای نزول قرآن است که بعدا با جمله‌ <span class="aya" rel="6_19" data-words="12-16">و أوحی إلی هذا القرآن</span> طرح می‌شود، از این جهت می‌فهمیم که مراد از شهادت خدا بین او و قومش همان گواهی بر نبوت اوست، چنان که جمله‌ <span class="aya" rel="6_20" data-words="1-7">الذین آتیناهم الکتاب یعرفونه کما یعرفون أبناءهم</span> هم به طوری که بعدا خواهیم گفت این دلالت را تایید می‌نماید. </p> <h3> <span class="title" rel="6_19 6_20">انذار و تخویف، در دعوت نبوت مؤثرتر از تبشیر و تطمیع بوده است</span> </h3> <p>  <span class="aya" rel="6_19" data-words="12-21">و أوحی إلی هذا القرآن لأنذرکم به و من بلغ</span>  حکایت قسمتی از بیاناتی است که رسول خدا باید آن را برای مشرکین ایراد فرمایدو این جمله عطف به‌ <span class="aya" rel="6_19" data-words="7-8">الله شهید...</span> است در این آیه مساله انذار و هشدار غایت و نتیجه نزول قرآن کریم قرار گرفته، دعوت نبوت از طریق تخویف آغاز گشته، و این خود در فهم عامه مردم مؤثرتر از تطمیع است. </p> <p>برای اینکه گر چه تطمیع و امیدوار ساختن مردم نیز راهی است برای دعوت انبیا و قرآن     <code class="page" rel="7,52"/> عزیز هم تا اندازه‌ای این طریقه را به کار برده، لیکن اصولا امیدواری آدمی را به طور الزام وادار به طلب نمی‌کند، و بیش از ایجاد شوق و رغبت در آدمی، اثر ندارد، به خلاف تخویف و تهدید که به حکم عقلی وجوب دفع ضرر احتمالی، احتراز از آنچه تهدید به آن شده واجب و آدمی به دفع آن ملزم می‌شود. </p> <p>علاوه بر این، اگر مردم در گمراهی خود هیچ گونه تقصیری نمی‌داشتند، مناسب بود که دعوت الهی از راه تطمیع آغاز گردد، لیکن مردم در گمراهی خود مقصر هستند، برای اینکه دعوت اسلام، دعوت به دین فطرت، یعنی به دینی است که سرچشمه‌اش در نهاد خود بشر است، و این خود او است که با دست خویش و با ارتکاب شرک و گناه، فطرت خود را پشت سر افکنده و شقاوت را بر دل خود چیره نموده و در نتیجه دچار سخط الهی شده است، و چون چنین است حزم و حکمت اقتضا می‌کند که دعوت آنان از راه انذار و هشدار آغاز گردد، و برای همین جهت بوده که در آیات بسیاری وظیفه آن جناب منحصر در انذار شده است، مانند آیه: <span class="aya" rel="35_23" data-words="1-4">إن أنت إلا نذیر</span><span class="footnote" rel="1" title="تو جز انذار وظیفه‌ای نداری سوره فاطر آیه ۲۳">*</span> و آیه: <span class="aya" rel="29_50" data-words="15-19">و إنما أنا نذیر مبین</span><span class="footnote" rel="2" title="و جز این نیست که من بیم دهنده‌ای روشنم سوره عنکبوت آیه ۵۰">*</span>. </p> <p>البته این مطلب، که گفته شد، در باره مردم عامی است، و اما خواص از مردم، یعنی آنان که خدای را از روی محبتی که به او دارند عبادت می‌کنند، نه از جهت ترس از آتش و یا طمع در بهشت، البته از خوف و رجا و تهدید و تطمیعی که در دعوت دینی هست چیز دیگری تلقی می‌کنند، وقتی به تهدید از آتش برمی‌خورند از آن آتش، آتش فراق و دوری از پروردگار و سخط وی را می‌فهمند، و همچنین از شنیدن وصف بهشت به نعمت وصل و قرب ساحت او و خشنودی او منتقل شده و مشتاق آن می‌گردند. </p> <h3> <span class="title" rel="6_19">جمله: <span class="aya" rel="6_19" data-words="17-21">لأنذرکم به و من بلغ</span> شاهد بر ابدی و جهانی بودن رسالت پیامبر اسلام (ص) می‌باشد</span> </h3> <p> <span class="phrase">از ظاهر <span class="aya" rel="6_19" data-words="17-21">لأنذرکم به و من بلغ</span> گر چه برمی‌آید که خطابش به مشرکین مکه و یا عموم قریش و یا جمیع عرب است، الا اینکه مقابله بین <em>کم</em> و بین <em rel="fa_6_19_20-21" data-sentence="194:375">من بلغ</em> البته با حفظ این جهت که مراد از <em rel="fa_6_19_20-21" data-sentence="286:327">من بلغ</em> کسانی باشند که مطالب را از خود پیغمبر نشنیده‌اند، چه معاصرین و چه مردمی که بعد از عصر آن جناب به وجود می‌آیند-دلالت دارد بر اینکه مقصود از ضمیر خطاب <em>کم</em> در جمله‌ <span class="aya" rel="6_19" data-words="17-18">لأنذرکم به</span> کسانی هستند که پیغمبر اکرم ایشان را پیش از نزول آیه یا مقارن یا پس از نزول انذار می‌فرمود.</span> </p> <p>پس اینکه فرمود: <span class="aya" rel="6_19" data-words="12-21">و أوحی إلی هذا القرآن لأنذرکم به و من بلغ</span> بر این هم دلالت     <code class="page" rel="7,53"/> دارد که رسالت آن حضرت عمومی و قرآنش ابدی و جهانی است، و از نظر دعوت به اسلام، هیچ فرقی بین کسانی که قرآن را از خود او می‌شنوند و بین کسانی که از غیر او می‌شنوند نیست، و به عبارت دیگر آیه شریفه، دلالت می‌کند بر اینکه قرآن کریم حجت ناطقی است از ناحیه خدا و کتابی است که از روز نزولش تا قیام قیامت به نفع حق و علیه باطل، احتجاج می‌کند. </p> <p>و اگر فرمود: تا شما را به وسیله آن انذار کنم، و نفرمود: به وسیله قرائت آن، برای این بود که قرآن بر هر کسی که الفاظ آن را بشنود و معنایش را بفهمد و به مقاصدش پی ببرد و یا کسی برایش ترجمه و تفسیر کند، و خلاصه بر هر کسی که مضامین آن به گوشش بخورد حجت است، آری، لازم نیست کتاب و نامه‌ای که به سوی قومی ارسال می‌شود حتما به زبان آن قوم باشد، بلکه شرط آن این است که اولا مضامینش شامل آنان شود و ثانیا حجت خود را بر آن قوم اقامه کند، هم چنان که رسول خدا (ص) به مردم مصر، حبشه، روم و ایران نامه‌ها نوشت و حال آنکه زبان آنان غیر زبان قرآن بود، و همچنین عده‌ای از قبیل سلمان فارسی و بلال حبشی و صهیب رومی به آن جناب ایمان آوردند، و بسیاری از یهود با اینکه زبانشان عبری بود به آن حضرت گرویدند. و اینها که گفته شد روشن و غیر قابل تردید است. </p> <p> <span class="aya" rel="6_19" data-words="22-32">أ إنکم لتشهدون أن مع الله آلهة أخری قل لا أشهد...</span> پس از آنکه شهادت خدای را و اینکه خداوند بزرگترین گواه بر رسالت او است ذکر نمود و بیان کرد که او جز به منظور دعوت به دین توحید فرستاده نشده، و خاطرنشان ساخت که بعد از شهادت خدای سبحان بر اینکه او را در الوهیت شریک نیست، دیگر انتظار نمی‌رود کسی بر تعدد آلهه شهادت دهد، اینک نبی محترم خود را دستور می‌دهد که از آنان به طور استعجاب و انکار بپرسد که آیا باز هم به تعدد آلهه شهادت می‌دهند؟ و این معنا از بکار بردن حروف تاکید <em>ان</em> و <em>لام</em> در مورد سؤال بخوبی استفاده می‌شود، و گویا نفس نمی‌پذیرد که بعد از اینکه ایشان شهادت پروردگار را شنیدند باز هم به خدایی خدایان دیگر شهادت دهند. </p> <p>سپس با جمله‌ <span class="aya" rel="6_19" data-words="30-32">قل لا أشهد</span> دستور می‌دهد که با آنان در شهادت نابجایی که داده‌اند مخالفت نموده، آن را از خود نفی نماید. این معنا از قرینه مقام استفاده می‌شود. آن گاه می‌فرماید: <span class="aya" rel="6_19" data-words="33-42">قل إنما هو إله واحد و إننی بریء مما تشرکون</span> و این همان شهادت بر وحدانیت خدای تعالی و برائت از شرک و شرکائی است که مشرکین مدعی آن بودند. </p> <p><code class="aya" rel="6_20"/> <span class="aya" rel="6_20" data-words="1-7">الذین آتیناهم الکتاب یعرفونه کما یعرفون أبناءهم</span> در این فقره خبر می‌دهد از شهادتی که خدای سبحان در کتب آسمانی اهل کتاب بر نبوت خاتم الانبیاء<code class="page" rel="7,54"/> ( ص) داده و علمای آنان هم از آن شهادت اطلاع کافی دارند. زیرا کتبی که از انبیاء (ع) بر جای مانده و مشتمل بر بشارتهای پی در پی و غیر قابل تشکیک در باره آمدن رسول خدا و اوصاف اوست هم اکنون نزد آنان موجود است. </p> <p>بنا بر این علمای اهل کتاب به قدری راجع به اوصاف آن حضرت استحضار دارند که او را ندیده می‌شناسند، همانطوری که بچه‌های خود را می‌شناسند، و در جای دیگر راجع به این مطلب فرموده: <span class="aya" rel="7_157" data-words="1-13">الذین یتبعون الرسول النبی الأمی الذی یجدونه مکتوبا عندهم فی التوراة و الإنجیل</span><span class="footnote" rel="1" title="آن کسانی که پیروی می‌کنند رسول و نبی درس نخوانده‌ای را که اوصافش در تورات و انجیلی که در دست دارند نوشته شده سوره اعراف آیه ۱۵۶">*</span> و نیز فرموده: <span class="aya" rel="48_29" data-words="1-34">محمد رسول الله و الذین معه أشداء علی الکفار رحماء بینهم تراهم رکعا سجدا یبتغون فضلا من الله و رضوانا سیماهم فی وجوههم من أثر السجود ذلک مثلهم فی التوراة و مثلهم فی الإنجیل</span><span class="footnote" rel="2" title="محمد فرستاده خدا است و کسانی که با اویند در برابر کفار شدید و بی باک و در بین خود رؤوف و مهربانند، آنان را می‌بینی که در طلب فضل و رضوانی از ناحیه خدا در رکوع و سجودند، نشانی آنان همان اثر سجده‌ای است که بر پیشانی دارند همین است مثل آنان در تورات و در انجیل هم همین طور از آنان یاد شده است سوره فتح آیه ۲۹">*</span> و نیز می‌فرماید: <span class="aya" rel="26_197" data-words="1-11">أ و لم یکن لهم آیة أن یعلمه علماء بنی إسرائیل</span><span class="footnote" rel="3" title="آیا همین معنا که علمای بنی اسرائیل او را می‌شناسند، برای اهل کتاب نشانه‌ای کافی نیست؟ سوره شعراء آیه ۱۹۷">*</span> و از آنجایی که بعضی از علمای آنان بشاراتی را که از اوصاف رسول خدا سراغ داشتند کتمان می‌کردند، و از ایمان به او نیز استنکاف می‌ورزیدند، لذا خداوند با جمله‌ <span class="aya" rel="6_20" data-words="8-13">الذین خسروا أنفسهم فهم لا یؤمنون</span> خسران و زیانکاری آنان را بیان نمود. </p> <p>در اینجا گفتار ما در تفسیر آیه شریفه به پایان می‌رسد. و البته در تفسیر آیه"146"سوره بقره که شباهت تامی با آیه مورد بحث ما دارد پاره‌ای مطالب را گذراندیم. از آن جمله وجه التفاتی را که در آیه از حضور به غیبت به کار رفته بیان داشتیم، و به زودی در سوره اعراف نیز تتمه این بحث خواهد آمد-ان شاء اللَّه تعالی- </p><h3>بحث روایتی</h3> <p> <span class="phrase">در تفسیر برهان از ابن بابویه نقل می‌کند که وی به سند خود از محمد بن عیسی بن       <code class="page" rel="7,55"/> عبید روایت کرده که گفت: حضرت ابی الحسن (ع) به من فرمود: اگر کسی از تو بپرسد که آیا خدای عز و جل <em rel="fa_6_19_3-3" data-sentence="216:429">شی‌ء</em>  (چیز) است یا <em>لا شی‌ء</em> ، چه جواب می‌دهی؟ محمد می‌گوید: عرض کردم: خدای عز و جل در کلام خود آنجا که می‌فرماید: <span class="aya" rel="6_19" data-words="1-11">قل أی شیء أکبر شهادة قل الله شهید بینی و بینکم</span> شی‌ء بودن خود را اثبات کرده، چیزی که هست در پاسخ از آن سؤال می‌گویم: خداوند شی‌ء است لیکن نه مانند سایر اشیاء زیرا اگر شیئیت را بکلی از او نفی کنم، در حقیقت وجودش را ابطال کرده‌ام، حضرت فرمود: احسنت، درست گفتی.</span> </p> <h3> <span class="title" rel="6_19 6_20">بیان روایتی از امام رضا علیه السلام در باره سه مذهب و مسلک مردم در توحید</span> </h3> <p> حضرت رضا (ع) فرمود: مردم را در توحید سه مذهب است:1-نفی 2-تشبیه 3-اثبات به غیر تشبیه. </p> <p> <em>مذهب نفی</em> غلط است، <em>مذهب تشبیه</em> یعنی او را به چیز دیگری شبیه ساختن نیز غلط و باطل است، برای اینکه چیزی نیست که شبیه خدای تبارک و تعالی باشد. بنا بر این راه صحیح و میانه همان اثبات بدون تشبیه است.<span class="footnote" rel="1" title="تفسیر برهان ج ۱ ص ۵۱۹">*</span> مؤلف: مراد از <em>مذهب نفی</em> ، نفی کردن معانی صفات است از خداوند، مانند حرفی که معتزله در باره صفات باری تعالی دارند، و در حکم آنست اینکه گفته شود صفات ثبوتیه چنین نیست که در خداوند موجود باشد، بلکه معنایش در حقیقت نبود صفات ضد آن است مثلا معنی <em>قادر</em> و <em>عالم</em> این است که خدای تعالی عاجز و جاهل نیست و این حرف همان نفی صفات است، مگر اینکه برگشت آن به همان مذهب سوم و غرض گوینده آن از:  <em>عاجز نیست</em> این باشد که قدرت او مانند سایر قدرت‌ها نیست. </p> <p>و مراد از <em>مذهب تشبیه</em> این است که خدای تعالی با اینکه <span class="aya" rel="42_11" data-words="16-18">لیس کمثله شیء</span> - چیزی شبیه او نیست به غیر خودش تشبیه شود، یعنی از هر صفتی آن معنای محدودی که در خود ما است و متمایز از سایر صفات است برای خدا اثبات و به وی نسبت داده شود، قدرتش مانند قدرت ما و علمش نظیر علم ما و هم چنین سایر صفاتش مانند صفات ما باشد، و بطلان چنین مذهبی روشن است، برای اینکه اگر اوصافی که خدای تعالی به آن متصف است مانند صفات ما باشد او نیز مانند ما محتاج خواهد بود، و با این فرض دیگر واجب الوجود نخواهد بود -تعالی اللَّه عن ذلک- و مراد از مذهب اثبات بدون تشبیه این است که از هر صفتی اصل آن در باره خدای   <code class="page" rel="7,56"/> تعالی اثبات وخصوصیاتی که آن صفت در ممکنات و مخلوقات به خود گرفته از حقتعالی نفی شود و به عبارت دیگر اصل صفت اثبات، و محدودیت آن به حدود امکانی نفی گردد. </p> <h3> <span class="title" rel="6_19">روایاتی در ذیل جمله: <span class="aya" rel="6_19" data-words="19-21">و من بلغ</span> و در باره معرفت اهل کتاب نسبت به پیامبر اسلام (ص) </span> </h3> <p> در تفسیر قمی در روایت ابی الجارود است که حضرت ابی جعفر (ع) در تفسیر آیه‌ <span class="aya" rel="6_19" data-words="1-11">قل أی شیء أکبر شهادة قل الله شهید بینی و بینکم</span> فرمود: مشرکین مکه در اوایل بعثت و همان موقعی که رسول خدا (ص) در مکه می‌زیست به آن جناب گفتند: ای محمد آیا خداوند رسولی به غیر تو نیافت که به سوی ما گسیل دارد؟ گمان نمی‌کنیم کسی تو را در آنچه می‌گویی تصدیق کند، ما از یهود و نصارا هم راجع به تو پرسش کردیم آنها نیز اظهار بی اطلاعی کرده، گفتند: در کتبی که نزد ما است ذکری از این مرد نشده، بنا بر این، باید گواهی بر رسالت خود بیاوری. <span class="phrase">رسول خدا (ص) فرمود: خدا بین من و شما گواه است.<span class="footnote" rel="1" title="تفسیر قمی ج ۱ ص ۱۹۵">*</span> در تفسیر عیاشی از بکیر از محمد از ابی جعفر (ع) روایت شده که در تفسیر کلام خدا که می‌فرماید: <span class="aya" rel="6_19" data-words="17-21">لأنذرکم به و من بلغ</span> فرمود: علی (ع) از <em rel="fa_6_19_20-21" data-sentence="299:80">من بلغ</em>  است<span class="footnote" rel="2" title="تفسیر عیاشی ج ۱ ص ۳۵۶ ح ۱۴">*</span>.</span> </p> <p><span class="phrase">مؤلف: ظاهر این روایت این است که: <em rel="fa_6_19_20-21" data-sentence="33:261">من بلغ</em> عطف بر ضمیر <em>کم</em> است، و ظاهر آیه هم همین است، و لیکن در بعضی از روایات وارد شده که مقصود از <em rel="fa_6_19_20-21" data-sentence="191:146">من بلغ</em> تنها امام است، و لازمه آن این است که عطف بر فاعل مقدر در <em rel="fa_6_19_17-17" data-sentence="308:72">لانذرکم</em> بوده و معنایش این باشد که من و <em rel="fa_6_19_20-21" data-sentence="399:25">من بلغ</em> -امام-شما را انذار کنیم.</span> </p> <p>در تفسیر برهان است که ابن بابویه به سند خود از یحیی بن عمران حلبی از پدرش از ابی عبد اللَّه (ع) روایت کرده که از آن جناب از معنای‌ <span class="aya" rel="6_19" data-words="12-21">و أوحی إلی هذا القرآن لأنذرکم به و من بلغ</span> سؤال شد، و در جواب فرمود: یعنی اهل هر ملت و زبانی که باشند.<span class="footnote" rel="3" title="تفسیر برهان ج ۱ ص ۵۲۰ ح ۶">*</span> مؤلف: وجه اینکه چطور این معنا از آیه استفاده می‌شود گذشت. </p> <p>و در تفسیر المنار است که ابو الشیخ از ابی بن کعب روایت کرده که گفت: اسیرانی را به حضور رسول خدا (ص) آوردند، آن حضرت فرمود: آیا به اسلام دعوت شده‌اید؟ گفتند نه، حضرت ایشان را رها کرده سپس این آیه را تلاوت فرمودند:       <code class="page" rel="7,57"/> <span class="aya" rel="6_19" data-words="12-21">و أوحی إلی هذا القرآن لأنذرکم به و من بلغ</span> آن گاه فرمود: اینان را رها کنید تا به مامن و دیار خود باز گردند چون هنوز دعوت اسلام به گوششان نخورده است.<span class="footnote" rel="1" title="تفسیر المنار ج ۷ ص ۳۴۱">*</span> و در تفسیر قمی است که عمر بن خطاب به عبد اللَّه بن سلام گفت: آیا محمد را در کتب خود می‌شناسید؟ گفت آری، به خدا سوگند او را به همان صفاتی که خداوند در کتابهای آسمانی ما، برای ما توصیف فرموده وقتی در بین شما او را دیدیم شناختیم، همان طوری که یکی از ما بچه خود را وقتی با بچه‌ها ببیند می‌شناسد، و به آن خدایی که من  (ابن سلام) همیشه به ذات او سوگند می‌خوردم هر آینه معرفتم به محمد بیشتر از معرفتی است که به فرزندم دارم.<span class="footnote" rel="2" title="تفسیر قمی ج ۱ ص ۱۹۵">*</span>     <code class="page" rel="7,58"/> </p>
