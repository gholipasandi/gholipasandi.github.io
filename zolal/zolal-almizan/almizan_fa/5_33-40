<h3 class="ayas">سوره المائدة آیه‌های ۳۳ تا ۴۰</h3><code class="section" rel="5_33-40"/><h3>ترجمه آیات</h3> <p> <span class="trans" rel="5_33">سزای کسانی که با خدا و رسول او می‌ستیزند، و برای گستردن فساد در زمین تلاش می‌کنند، -در قانون اسلام-این است که یا کشته شوند و یا بدار آویخته گردند، و یا دست چپ و پای راستشان و یا بر عکس بریده شود و یا به دیاری دیگر تبعید شوند، -تشخیص اینکه مستحق کدام عقوبتند با شارع است-تازه<code class="page" rel="5,532"/> این خواری دنیایی آنان است و در آخرت عذابی بسیار بزرگ دارند.  «۳۳» </span><span class="trans" rel="5_34">مگر آن افرادی که قبل از دستگیر شدنشان به دست شما به سوی خدا بر گشته باشند، و بدانید که خدا آمرزگار و رحیم است.  «۳۴» </span><span class="trans" rel="5_35">هان ای کسانی که در زمره مؤمنین در آمده‌اید، از خدا پروا داشته باشید، و در جستجوی وسیله‌ای برای نزدیک شدن به ساحتش-که همان عبودیت و به دنبالش علم و عمل است برآئید و در راه او جهاد کنید، باشد که رستگار گردید.  «۳۵» </span><span class="trans" rel="5_36">محققا کسانی که کفر ورزیدند، اگر تمامی آنچه در زمین است با یک برابر مثل آن ملکشان باشد و در قیامت بخواهند با دادن آن جان خود را از عذاب نجات دهند، از ایشان قبول نمی‌شود و عذابی دردناک دارند.  «۳۶» </span><span class="trans" rel="5_37">خیلی اصرار و التماس دارند که از آتش خارج شوند، ولی خارج نخواهند شد، و عذابی پاینده دارند.  «۳۷» </span><span class="trans" rel="5_38">و سزای کسانی که دزدی کنند-مرد دزد و زن دزد-این است که-دستشان را قطع کنید-البته مجری قانون قطع می‌کند تا کیفر عمل او و مجازاتی از ناحیه خدا باشد، و خدا مقتدری شکست ناپذیر، و در عین حال حکیم است، و کار به حکمت می‌کند.  «۳۸» </span><span class="trans" rel="5_39">پس کسی که بعد از-این-ظلمش توبه نموده آنچه را فاسد کرده اصلاح کند بداند که خدا توبه‌اش را قبول می‌کند که خدا آمرزگار رحیم است.  «۳۹» </span><span class="trans" rel="5_40">مگر (ای انسان) نمی‌دانی که خدا مالک آسمانها و زمین است، هر که را بخواهد عذاب می‌کند، و هر که را بخواهد می‌آمرزد، و خدا بر هر چیزی توانا است.  «۴۰» </span></p>             <h3>بیان آیات</h3> <p> این آیات خالی از ارتباط با آیات قبل نیست، برای اینکه آیات قبل که داستان برادرکشی فرزندان آدم را نقل می‌کرد و می‌فرمود به همین جهت بر بنی اسرائیل نوشتیم که چنین و چنان، گو اینکه ارتباط مستقیمش با مطالب قبل بود که پیرامون حال و وضع بنی اسرائیل سخن می‌گفت، و گو اینکه در آن آیات بطور صریح نه یک حد شرعی بیان شده بود و نه یک حکم الهی، و لیکن بطور ضمنی و یا به عبارتی به ملازمه با آیات مورد بحث که بیانگر حد شرعی مفسدین و دزدان است ارتباط دارد. </p> <p> <span class="aya" rel="5_33" data-words="1-12">إنما جزاء الذین یحاربون الله و رسوله و یسعون فی الأرض فسادا</span> <span class="phrase">کلمه <em rel="fa_5_33_12-12" data-sentence="5:1143">فسادا</em> در این جمله مصدری است که به عنوان حال به کار رفته (و معنای در حالی که مفسدند را می‌دهد)، و جمله: <span class="aya" rel="5_33" data-words="4-5">یحاربون الله</span> از آنجا که معنای تحت اللفظی<code class="page" rel="5,533"/> و حقیقتش در مورد خدای تعالی محال است، و ناگزیر باید بگوئیم معنای مجازی آن منظور است، از این جهت معنای وسیع و دامنه داری خواهد داشت،  (چون معنای مجازی <em>محاربه با خدا</em> همان دشمنی کردن با خدا است)، و دشمنی با خدا معنای وسیعی است که هم شامل مخالفت با یک یک احکام شرعی می‌شود و هم بر هر ظلمی و اسرافی صادق است و لیکن از آنجا که در آیه شریفه رسول خدا (ص) را هم ضمیمه کلمه <em>اللَّه</em> کرده، و فرموده: <span class="aya" rel="5_33" data-words="3-7">الذین یحاربون الله و رسوله</span> این معنا را به ما می‌فهماند که مراد از محاربه، دشمنی با خدا در خصوص مواردی است که رسول نیز در آن دخالتی دارد و در نتیجه تقریبا متعین می‌شود که بگوئیم: مراد از محاربه با خدا و رسول عملی است که برگشت می‌کند به ابطال اثر چیزی که رسول از جانب خدای سبحان بر آن چیز ولایت دارد، نظیر جنگیدن کفار با رسول و با مسلمانان، و راهزنی راهزنان که امنیت عمومی را خدشه‌دار می‌سازد، امنیتی را که باز گسترش دامنه ولایت رسول آن امنیت را گسترش داده.</span> </p> <p>و همین که بعد از ذکر محاربه با خدا و رسول جمله: <span class="aya" rel="5_33" data-words="8-12">و یسعون فی الأرض فسادا</span> را آورده، معنای منظور نظر را مشخص می‌کند و می‌فهماند که منظور از محاربه با خدا و رسول افساد در زمین از راه اخلال به امنیت عمومی و راهزنی است، نه مطلق محاربه با مسلمانان، علاوه بر اینکه این معنا ضروری و مسلم است که رسول خدا (ص) با اقوامی که از کفار با مسلمانان محاربه کردند بعد از آنکه بر آنان ظفر یافت و آن کفار را سر جای خود نشانید معامله محارب را با آنان نکرد، یعنی آنان را محکوم به قتل یا دار زدن یا مثله و یا نفی بلد نفرمود، و این خود دلیل بر آن است که منظور از جمله مورد بحث مطلق محاربه با مسلمین نیست. </p> <p>علاوه بر این استثنایی که در آیه بعدی آمده خود قرینه است بر اینکه مراد از محاربه همان افساد نامبرده است، برای اینکه ظاهر آن استثناء این است که مراد از توبه توبه از محاربه است نه توبه از شرک و امثال آن. </p> <h3> <span class="title" rel="5_33 5_34 5_35 5_36 5_37 5_38 5_39 5_40">مراد از محاربه با خدا و رسول در آیه شریفه، اخلال به امنیت عمومی است بطور مسلحانه</span> </h3> <p> بنا بر این مراد از محاربه و افساد بطوری که از ظاهر آیه بر می‌آید اخلال به امنیت عمومی است و قهرا شامل آن چاقوکشی نمی‌شود که به روی فرد معین کشیده شود و او را به تنهایی تهدید کند، چون امنیت عمومی وقتی خلل می‌پذیرد که خوف عمومی و ناامنی جای امنیت را بگیرد و بر حسب طبع وقتی محارب می‌تواند چنین خوفی در جامعه پدید آورد که مردم را با اسلحه تهدید به قتل کند و به همین جهت است که در سنت یعنی روایاتی که در تفسیر این آیه وارد شده نیز محاربه و فساد در ارض به چنین عملی یعنی به شمشیر کشیدن و مثل آن تفسیر شده است. <code class="page" rel="5,534"/> ان شاء اللَّه آن روایات در بحث روایتی این فصل از نظر خواننده می‌گذرد. </p> <h3> <span class="title" rel="5_33 5_34 5_35 5_36 5_37 5_38 5_39 5_40">چهار حکم برای محارب</span> </h3> <p> <span class="aya" rel="5_33" data-words="13-16">أن یقتلوا أو یصلبوا...</span> کلمه <em>تقتیل</em> و <em>تصلیب</em> و <em>تقطیع</em> از باب تفعیل است و قتل و صلب و قطع، وقتی به باب تفعیل می‌رود، شدت و یا زیادت در معنای آن کلمات را می‌رساند،  (و بنا بر این تقتیل و تصلیب و تقطیع به معنای کشتن و دار زدن و بریدن به شدت و یا به بسیاری است) لفظ <em>أو</em>  که در بین این چهار کلمه قرار گرفته دلالت بر تردید دارد تا شنونده نپندارد که هر سه مجازات را باید در باره محارب اعمال کرد، بلکه یکی از این سه مجازات را، و اما اینکه این تردید به نحو ترتیب است، بطوری که تا اولی ممکن باشد نوبت به دومی نرسد، و یا بطور تخییر است و حاکم مخیر باشد به اینکه هر یک را خواست و مصلحت دید به اجرا در آورد، از خود آیه استفاده نمی‌شود، بلکه باید از قرینه خارجی یعنی قرائن حالی و مقالی استفاده شود، آیه شریفه از این جهت خالی از اجمال نیست، و تنها سنت است که اجمال آن را رفع و ابهامش را بیان می‌کند و به زودی خواهد آمد که از ائمه اهل بیت (ع) روایت شده که حدود چهارگانه یعنی قتل و دار زدن و قطع عضو و تبعید بر حسب درجات افساد رتبه‌بندی شده است، مثلا کسی که شمشیر بکشد و کسی را بکشد و مالی را ببرد، با کسی که فقط کسی را بکشد و مالی را نبرد، و یا به عکس تنها مالی را بدزدد و کسی را نکشد و یا تنها شمشیر بکشد ولی نه کسی را بکشد و نه مالی را ببرد فرق دارد، هم چنان که این ترتیب در بحث روایتی آینده ان شاء اللَّه می‌آید. </p> <p>و اما اینکه فرمود: <span class="aya" rel="5_33" data-words="17-23">أو تقطع أیدیهم و أرجلهم من خلاف</span>، منظور از قطع ایدی و أرجل از خلاف این است که هر یک از دست و پای مجرم از طرف مخالف آن دیگر قطع شود، مثلا اگر دست راست او را قطع کردند پای چپش را قطع کنند و این خود قرینه است بر اینکه مراد از قطع ایدی و ارجل قطع بعضی از دست و پا است، نه همه آن، یعنی مراد قطع یک دست و یک پا است نه هر دو، چون اگر مراد قطع هر دو بود دیگر مراعات خلاف معنا نداشت. </p> <p>و مراد از نفی در جمله: <span class="aya" rel="5_33" data-words="24-27">أو ینفوا من الأرض</span> طرد کردن و غایب کردن مجرم است که در سنت تفسیر شده به خارج کردن او از وطنش به شهری دیگر، و در این آیه بحث‌های دیگری است که چون مربوط به فقه است، باید به کتب فقهی مراجعه نمود. </p> <p> <span class="aya" rel="5_33" data-words="28-38">ذلک لهم خزی فی الدنیا و لهم فی الآخرة عذاب عظیم</span> <span class="phrase">کلمه: <em rel="fa_5_33_30-30" data-sentence="6:385">خزی</em> به معنای فضیحت و رسوایی است، و چون معنای جمله روشن است می‌گذریم بعضی از مفسرین به این جمله استدلال کرده‌اند به اینکه صرف جاری کردن حد الهی که یا قتل است و یا بدار آویختن و یا قطع دست و پا و یا نفی بلد، باعث نمی‌شود که<code class="page" rel="5,535"/> عذاب آخرتی مجرم بر طرف شود<span class="footnote" rel="1" title="مجمع البیان ج ۳-۴ ص ۱۸۸">*</span> و این استدلال تا حدودی حق است.</span> </p> <p><code class="aya" rel="5_34"/> <span class="aya" rel="5_34" data-words="1-8">إلا الذین تابوا من قبل أن تقدروا علیهم...</span> یعنی مگر آن محاربی که قبل از دستگیری توبه کرده باشد، و اما بعد از دستگیر شدن و قیام دو شاهد بر اینکه او شمشیر کشیده، و یا کسی را کشته دیگر توبه حد شرعیش را بر نمی دارد، و اما اینکه فرمود: <span class="aya" rel="5_34" data-words="9-13">فاعلموا أن الله غفور رحیم</span> کنایه است از برداشته شدن حد از آنان- در آن صورت که قبل از دستگیری توبه کرده باشد-پس در واقع این آیه از مواردی است که مغفرت به غیر امر اخروی تعلق گرفته،  (چون معنایش این است که چنین کسی در صورتی که توبه کند لازم نیست خود را به محکمه معرفی نموده، و اقرار به قتل کند، تا حاکم حکم اعدامش را صادر و اجراء کند، تا گناهش آمرزیده شود، بلکه همین که خود و خدا توبه کند حدش آمرزیده و یا ساقط می‌شود). </p> <p><code class="aya" rel="5_35"/> <span class="aya" rel="5_35" data-words="1-10">یا أیها الذین آمنوا اتقوا الله و ابتغوا إلیه الوسیلة</span> </p><h3> <span class="title" rel="5_35"><span class="phrase">معنای <em rel="fa_5_35_9-9" data-sentence="6:118">وسیله</em> و امر به ابتغاء وسیله به سوی خدا در جمله: <span class="aya" rel="5_35" data-words="7-10">و ابتغوا إلیه الوسیلة</span></span> </span> </h3> <p> <span class="phrase">راغب در مفردات می‌گوید کلمه <em rel="fa_5_35_9-9" data-sentence="28:1253">وسیله</em> به معنای رساندن خود به چیزی است با رغبت و میل، و این کلمه از نظر معنا خصوصی‌تر از کلمه <em>وصیله</em> است، برای اینکه در وسیله معنای رغبت نیز خوابیده، ولی در وصیله چنین نیست و بیش از رساندن به چیزی دلالت ندارد، چه اینکه این رساندن با رغبت باشد و چه بدون رغبت، خدای تعالی در قرآن کریم فرموده: <span class="aya" rel="5_35" data-words="7-10">و ابتغوا إلیه الوسیلة</span>، و حقیقت وسیله به درگاه خدا مراعات راه خدا است، به اینکه اولا به احکام او علم پیدا کنی و در ثانی به بندگی او بپردازی، و ثالثا در جستجوی مکارم و عمل به مستحبات شریعت باشی و این وسیله معنایی نظیر معنای کلمه قربت را دارد<span class="footnote" rel="2" title="مفردات راغب ص ۵۲۴-۵۲۳">*</span>، و چون وسیله نوعی توصل است و توصل هم در مورد خدای تعالی-که منزه از مکان و جسمانیت است-توصل معنوی و پیدا کردن رابطه‌ای است که بین بنده و پروردگارش اتصال برقرار کند، و نیز از آنجا که بین بنده و پروردگارش هیچ رابطه‌ای به جز ذلت عبودیت نیست، قهرا وسیله عبارت است از اینکه انسان حقیقت عبودیت را در خود تحقق دهد و به درگاه خدای تعالی وجهه فقر و مسکنت به خود بگیرد، پس وسیله در آیه شریفه همین رابطه است، و اما علم و عمل که راغب کلمه را به آن معنا گرفته از لوازم معنای وسیله و از ادوات رساندن خود به حقیقت عبودیت است، و این بسیار واضح است، مگر آنکه راغب خواسته باشد علم و عمل را بر خود این حالت اطلاق کند.</span> </p> <p>     <code class="page" rel="5,536"/> از همین جا روشن می‌شود که مراد از جمله: <span class="aya" rel="5_35" data-words="11-14">و جاهدوا فی سبیله</span> مطلق جهاد است، یعنی اعم از جهاد با نفس و جهاد با کفار است، برای اینکه این جمله متصل به جمله قبل است که در آن وسیله عبارت بود از مطلق هر چیزی که بنده را با پروردگارش مرتبط می‌سازد، و دلیلی هم در کلام نیست که خصوص این جمله را مقید کند به جهاد با کفار، علاوه بر این دو آیه بعدی هم که مشتمل بر تعلیل است با این معنا که مراد از جهاد مطلق جهاد باشد مناسب‌تر است. و با این حال ممکن هم هست که بگوئیم مراد از جهاد، قتال با کفار است، از این نظر که در جمله مورد بحث جهاد مقید شده به قید <em>در راه خدا</em> ، و در قرآن کریم هر جا که سخن از امر به معروف آمده و دنبالش جهاد با کفار ذکر شده در آنجا جهاد مقید شده به <em>در راه خدا</em> ، به خلاف مواردی که منظور از کلمه جهاد اعم از قتال با کفار و جهاد با نفس بوده که در آن موارد قید نامبرده نیامده مانند آیه زیرا که می‌فرماید: <span class="aya" rel="29_69" data-words="1-11">و الذین جاهدوا فینا لنهدینهم سبلنا، و إن الله لمع المحسنین</span><span class="footnote" rel="1" title="و کسانی که به خاطر ما جهاد می‌کنند ما آنان را به راههای خود هدایت می‌کنیم، و محققا خدا با نیکوکاران است سوره عنکبوت، آیه ۶۹&quot;">*</span>، بنا بر این، امر به جهاد در راه خدا و قتال با کفار، بعد از امر به ابتغای وسیله به سوی خدا از باب امر به خاص بعد از امر به عام است، تا اهتمام گوینده را نسبت به خاص بفهماند، و ای بسا که امر به ابتغای وسیله به سوی خدا بعد از امر به تقوا نیز از همین قبیل یعنی از باب ذکر خاص بعد از عام باشد،  (چون می‌توان گفت که وسیله معنایی خاص‌تر از تقوا دارد، تقوا جنبه دفع ضرر و وسیله جنبه جلب نفع دارد، چه بسیار کسانی که در زندگی کمال تقوا را دارند، ولی به خاطر نداشتن وسیله که مصداق اعلای آن ولایت ائمه دین  (ع) است به رستگاری نرسند <em>مترجم</em>). </p> <h3> <span class="title" rel="5_33 5_34 5_35 5_36 5_37 5_38 5_39 5_40">قبول نشدن دو برابر ثروت زمین از کافران، در مقابل رهایی از عذاب روز قیامت</span> </h3> <p> <code class="aya" rel="5_36"/> <span class="aya" rel="5_36" data-words="1-9">إن الذین کفروا لو أن لهم ما فی الأرض...</span> ظاهر این دو آیه-که قبلا هم به آن اشاره کردیم-این است که تعلیلی باشد برای مضمون آیه قبلی، و حاصل مضمون آیه سابق و این دو آیه این است که: بر شما واجب است تقوا پیشه کنید، و به درگاه خدا وسیله‌ای بجوئید و در راه او جهاد کنید، برای اینکه انجام این دستورات در برگرداندن عذاب از شما بسیار مهم و مؤثر است، آن هم عذابی الیم و دائمی، و هیچ راه چاره دیگری نیست، که جای این دستورات را بگیرد، برای اینکه به خدا کفر ورزیدند و در نتیجه تقوا و تهیه وسیله برای درگاه خدا را و جهاد در راه او را نادیده گرفتند اگر فرضا تمامی آنچه در زمین است را (که منتها چیزی است که‌فرزند آدم عادتا آرزوی داشتن آن را دارد)   <code class="page" rel="5,537"/> داشته باشند، و فرضا به همان برابر دارایی دیگری هم به آن اضافه شود و بخواهند همه آنها را برای بر طرف کردن عذاب روز قیامت بدهند، کسی نیست که این معاوضه را از آنان قبول کند و عذابی بسیار دردناک دارند، بسیار می‌کوشند و می‌خواهند از آتش که همان عذاب الیم و دردناک است خارج شوند و لیکن خارج شدنی نیستند، برای اینکه عذاب نامبرده خالد و مقیم است، تا ابد از آن جدا نمی‌شود. </p> <h3> <span class="title" rel="5_33 5_34 5_35 5_36 5_37 5_38 5_39 5_40">عذاب، لازمه بشر و اصل در سرنوشت او است، و فطرت تالم از آتش در انسان همیشگی است</span> </h3> <p> در آیه مورد بحث اشاره‌ای است اولا به اینکه عذاب چیزی است که لازمه بشر و اصل در سرنوشت و نزدیک به او است، و تنها عاملی که می‌تواند آن را از انسان دور بسازد و بر گرداند ایمان و تقوا است، هم چنان که آیه زیر نیز به این معنا اشاره نموده و می‌فرماید: <span class="aya" rel="19_71-72" data-words="1-19">و إن منکم إلا واردها کان علی ربک حتما مقضیا، ثم ننجی الذین اتقوا و نذر الظالمین فیها جثیا</span><span class="footnote" rel="1" title="واحدی از شما انسانها نیست مگر آنکه به آتش وارد و نزدیک می‌شود، این سرنوشتی است حتمی از ناحیه پروردگارت برای کل بشر، بعد از آنکه همه به آتش نزدیک شدند آن گاه افراد با تقوا را نجات می‌دهیم و ظالمان را در آنجا به حال خود وا می‌گذاریم در حالی که از در التماس روی به زانو نشسته باشند">*</span>، و نیز آیه زیر که می‌فرماید: <span class="aya" rel="103_2-3" data-words="1-10">إن الإنسان لفی خسر، إلا الذین آمنوا و عملوا الصالحات</span><span class="footnote" rel="2" title="محققا جنس بشر در زیانکاری است، تنها کسانی از این خطر رهایی می‌یابند که ایمان آورده و اعمال صالح کنند سوره عصر، آیه ۲-۳&quot;">*</span> و ثانیا به اینکه فطرت اصلی انسانیت نسبت به تالم از آتش هرگز در انسانها از کار نمی‌افتد، و روزی نخواهد رسید که انسانی دارای چنین فطرتی نباشد، یعنی در آتش بیفتد و ناراحت نشود، و در آتش بودن و از آتش در آمدن برایش فرق نکند، و به منظور بیرون آمدن از آتش تلاشی نکند. </p> <p><code class="aya" rel="5_38"/> <span class="aya" rel="5_38" data-words="1-6">و السارق و السارقة فاقطعوا أیدیهما...</span> حرف <em>واو</em> در اول آیه شریفه به اصطلاح استینافی است، یعنی می‌رساند که مجددا کلام جدید و تازه‌ای آغاز می‌شود و این کلام در مقام تفصیل یعنی احکام هر موضوعی را جدا جدا ذکر کردن است، و حرف واو خاصیت حرف اما را دارد، کانه فرمود اما مرد و زن دزد را چنین کنید، و اما توبه‌کاران ایشان را چنان و به همین جهت حرف <em>فاء</em> بر سر خبر یعنی جمله‌ <span class="aya" rel="5_38" data-words="5-6">فاقطعوا أیدیهما</span> در آمده برای اینکه بطوری که گفته‌اند در معنای جواب برای کلمه  <em>اما</em> است<span class="footnote" rel="3" title="تفسیر فخر رازی ج ۱۱ ص ۲۲۳">*</span> </p><h3> <span class="title" rel="5_38">وجه اینکه در <span class="aya" rel="5_38" data-words="2-6">السارق و السارقة فاقطعوا أیدیهما</span>  <em>ایدی</em> به صورت جمع آمده است</span> </h3> <p> و اما اینکه کلمه <em>ید-دست</em> را به صیغه جمع <em>ایدی</em> آورده با اینکه هر انسانی </p> <p> سوره مریم، آیه 72".      <code class="page" rel="5,538"/> دو دست بیشتر ندارد، و طبق قاعده باید با صیغه تثنیه بیاورد و بفرماید: فاقطعوا یداهما- پس دو دست آن زن و آن مرد را قطع کنید . </p> <p>بعضی از مفسرین گفته‌اند علتش این بوده که چنین استعمالی شایع است،  (خود ما هم وقتی می‌خواهیم بگوئیم دو دست من درد می‌کند می‌گوئیم دست‌هایم درد می‌کند). </p> <p>ولی وجه صحیح این است که بعضی از اعضای بدن آدمی، و یا بیشتر آنها جفتی است، مانند دو طرف پیشانی، دو ابرو، دو چشم، دو گوش، دو دست دو پای، دو قدم و... </p> <p>وقتی <span class="phrase">به ضمیر دو نفر و یا به دو چیز و دو نفر اضافه شود قهرا دو جفت می‌شود، ساده‌تر بگویم: دو دست دو نفر چهار دست می‌شود و چهار دست جمع است، پس در باره دو نفر باید به صیغه جمع بگوئیم: <em>اعینهما</em> و <em>ایدیهما</em> و <em rel="fa_5_33_21-21" data-sentence="215:951">ارجلهما</em> ، و امثال آن، و چون وضع در مورد اعضای جفتی بدن انسان چنین بوده، رفته رفته این وضع را در باره اعضای تکی بدن نیز سرایت دادند، یعنی وقتی خواستند بگویند: من پشت و شکم آن دو نفر را از ضربت شلاقم پر از سیاهی کردم <em>، می‌گویند: </em> ملات ظهورهما و بطونهما ضربا ، و ظهر و بطن را به صیغه جمع می‌آورند، با اینکه ظهر و بطن دو نفر <em>ظهرین و بطنین</em> است، در قرآن کریم هم این طور تعبیر آمده و فرموده: <span class="aya" rel="66_4" data-words="1-7">إن تتوبا إلی الله فقد صغت قلوبکما</span><span class="footnote" rel="1" title="با اینکه دلهای شما دو نفر منحرف شده اگر توبه کنید توبه شما قبول می‌شود سوره تحریم، آیه ۴&quot;">*</span> و کلمه <em>ید</em> به معنای عضوی است که از شانه‌ها شروع و به سر انگشتان ختم می‌شود<span class="footnote" rel="2" title="مجمع البیان ج ۳-۴ ص ۱۹۰">*</span> و مراد از آن در آیه مورد بحث آن طور که سنت تفسیر کرده، دست راست است، و قطع ید، هم با قطع آن از شانه صادق است و هم با قطع قسمتی از آن، و قطع به معنای بریدن به وسیله آلت قطاع است.</span> </p> <p> <span class="aya" rel="5_38" data-words="7-12">جزاء بما کسبا نکالا من الله</span> <span class="phrase">ظاهرا کلمه <em rel="fa_5_38_7-7" data-sentence="11:383">جزاء</em> در موضع حال از قطع باشد، قطعی که از جمله <em rel="fa_5_33_18-18" data-sentence="107:325">فاقطعوا</em> فهمیده می‌شود، و معنای آیه در مجموع چنین است که دست دزد را قطع کنید، در حالی که این قطع عنوان کیفر داشته باشد، کیفر در برابر عمل زشتی که کرده‌اند، و در حالی که این بریدن عذابی است از ناحیه خدای تعالی <em>کلمه: </em> نکال به معنای عقوبتی است که به مجرم می‌دهند تا از جرائم خود دست بر دارد، و دیگران هم با دیدن آن عبرت بگیرند.</span> </p> <p><code class="aya" rel="5_39"/>و این معنا یعنی نکال بودن قطع، مصحح و باعث آن شده که جمله:     <code class="page" rel="5,539"/> <span class="aya" rel="5_39" data-words="1-11">فمن تاب من بعد ظلمه و أصلح فإن الله یتوب علیه...</span> بر آن متفرع شود، که حاصل آن تفریع چنین می‌شود: حال که قطع دست دزد نکالی است از خدای تعالی تا شخص عقوبت شده‌و از گناه خود بر گردد، پس اگر دزدی بعد از دزدیش توبه کند و خود را اصلاح نماید، به طوری که دیگر پیرامون دزدی نگردد-که همین معنای توبه را تثبیت می‌کند-خدای تعالی توبه‌اش را می‌پذیرد و مغفرت و رحمتش به وی بر می‌گردد برای اینکه خدای تعالی غفور و رحیم است، هم چنان که خودش فرموده: <span class="aya" rel="4_147" data-words="1-13">ما یفعل الله بعذابکم إن شکرتم و آمنتم، و کان الله شاکرا علیما</span><span class="footnote" rel="1" title="عذاب کردن شما به چه کار خدا می‌آید اگر شما شکرگزار باشید و ایمان آورید؟ با اینکه خدا خودش نیز شکرگزار و علیم است سوره نساء، آیه ۱۴۷&quot;">*</span>. </p> <p>در آیه مورد بحث یعنی در مساله بریدن دست دزد، مطالب بسیار دیگری هست که مربوط به فقه است و باید آنها را در کتب فقهی دید. </p> <h3> <span class="title" rel="5_40 5_33 5_34 5_35 5_36 5_37 5_38 5_39">تعلیل آمرزیدن سارق تائب به مالکیت مطلقه الهی و قدرت او بر هر چیز</span> </h3> <p> <span class="aya" rel="5_40" data-words="1-10">أ لم تعلم أن الله له ملک السماوات و الأرض...</span> این آیه در موضع تعلیل مطلب آیه سابق است، که سخن از قبول توبه سارق و سارقه داشت، و می‌فرمود: اگر آن مرد و این زن دزد توبه کنند و بعد از آنکه ظلم کردند، خود را اصلاح نمایند خدای تعالی توبه‌شان را می‌پذیرد، برای اینکه خدای سبحان بعد از آنکه مالک آسمانها و زمین است، و بعد از آنکه هر مالکی می‌تواند در مملکت و ما یملک خود و در رعیت و ملک خود هر حکمی که دوست می‌دارد بکند، و هر اراده‌ای که بکند چه عذاب باشد و چه رحمت به کرسی بنشاند، یکی از عذاب و یکی دیگر را آمرزش بدهد، تا ببینی حکمت و مصلحت چه اقتضا کند، پس او می‌تواند سارق و سارقه را اگر توبه نکنند عذاب کند و اگر توبه کنند بیامرزد. </p> <p> <span class="aya" rel="5_40" data-words="18-23">و الله علی کل شیء قدیر</span> این جمله نیز تعلیل جمله قبل است یعنی جمله‌ <span class="aya" rel="5_40" data-words="6-10">له ملک السماوات و الأرض</span>، که می‌خواهد بفرماید ملک <em>به ضمه میم</em> از شؤون قدرت است هم چنان که ملک،  (بکسره میم) از فروع خلقت و ایجاد و یا به عبارتی از قیمومت الهیه است. </p> <p><span class="phrase">توضیح اینکه خدای تعالی خالق همه اشیاء و پدید آرنده آنها است، پس هیچ چیزی نیست مگر آنکه خودش و هر اثری که دارد از آن خدای سبحان است، او است که دهنده هر داده‌ای است، و منع کننده هر چیزی است که نداده، پس او می‌تواند در هر چیزی تصرف کند،   <code class="page" rel="5,540"/> و این همان <em rel="fa_5_40_6-6" data-sentence="286:494">ملک</em> بکسره میم است، که خود خدای تعالی در باره آن می‌فرماید: <span class="aya" rel="13_16" data-words="43-51">قل الله خالق کل شیء و هو الواحد القهار</span><span class="footnote" rel="1" title="بگو اللَّه آفریدگار هر چیز است، و او یگانه و قهار است سوره رعد آیه ۱۶&quot;">*</span> و نیز می‌فرماید: <span class="aya" rel="2_255" data-words="1-21">الله لا إله إلا هو الحی القیوم لا تأخذه سنة و لا نوم، له ما فی السماوات و ما فی الأرض</span><span class="footnote" rel="2" title="سوره بقره، آیه ۲۵۵&quot;">*</span>.</span> </p> <p>علاوه بر اینکه خدای تعالی به حکم این آیات، خالق اشیاء و آثار آنها است، قادر است بر اینکه هر گونه تصرفی را-که اراده کند-بنماید، زیرا هر چیزی که فرض شود ذاتش و آثار ذاتش از او است، پس او می‌تواند حکم خود را در آن چیز به کرسی بنشاند، و اراده خود را به اجرا در آورده و عملی سازد ملک (به ضمه میم) و سلطنت هم همین است، پس خدای تعالی مالک است برای اینکه قیوم بر هر چیز و سلطان و ملک است و برای اینکه قادر بر نفوذ دادن مشیت و اراده خویش بوده و از آن عاجز نیست. </p> <h3>بحث روایتی <span class="title" rel="5_33 5_34 5_35 5_36 5_37 5_38 5_39 5_40">روایاتی در باره شان نزول آیه شریفه مربوط به حکم محارب، و کیفیت اجرای آن احکام</span> </h3> <p> در کافی به سند خود از ابی صالح از امام صادق (ع) روایت کرده که فرموده: عده‌ای از قبیله بنی ضبه در حالی که همه بیمار بودند به حضور رسول خدا (ص) رسیدند، حضرت به ایشان دستور داد چند روزی نزد آن جناب بمانند تا بیماریشان بر طرف شده و بهبود یابند، آن گاه ایشان را به جنگ خواهد فرستاد، این عده می‌گویند: از مدینه خارج شدیم، رسول خدا (ص) ما را مامور کرد تا در بیابان مدینه نزد شتران صدقه برویم و از شیر آنها بخوریم و بول آنها را بنوشیم و ما چنین کردیم تا همه بهبودی یافتیم و کاملا نیرومند شدیم، امام (ع) اضافه کردند که این عده همین که نیرومند شدند، سه نفر از چوپانهای رسول خدا (ص) را به قتل رساندند، رسول خدا (ص) علی  (ع) را برای دستگیری و سرکوبی آنان روانه کرد، حضرت علی آنان را در یک وادی پیدا کرد که به حال سرگردانی افتاده بودند، چون آن بیابان نزدیکی‌های یمن بود و آنان نمی‌توانستند از آن وادی خارج شوند، پس علی (ع) اسیرشان کرده به نزد رسول خدا  (ص) آورد، و آیه شریفه: <span class="aya" rel="5_33" data-words="1-23">إنما جزاء الذین یحاربون الله و رسوله و یسعون فی الأرض فسادا أن یقتلوا أو یصلبوا أو تقطع أیدیهم و أرجلهم من خلاف</span> در این مورد     <code class="page" rel="5,541"/> نازل شد.<span class="footnote" rel="1" title="فروع کافی ج ۷ ص ۲۴۵ ح ۱">*</span> مؤلف: این روایت را با اندکی اختلاف شیخ طوسی نیز به سند خود از ابی صالح از آن حضرت نقل کرده<span class="footnote" rel="2" title="تهذیب الاحکام ج ۱۰ ص ۱۳۴ ح ۱۵۰">*</span> و عیاشی هم آن را در تفسیر خود از آن جناب آورده و در آخر نقل او آمده که رسول خدا (ص) از میان چهار مجازاتی که در آیه آمده بریدن دست و پایشان به خلاف را اختیار کرد<span class="footnote" rel="3" title="تفسیر عیاشی ج ۱ ص ۳۱۴ ح ۹۰">*</span> و این داستان در جوامع اهل سنت که از آن جمله صحاح سته است، به چند طریق نقل شده: چیزی که هست روایات اهل سنت اختلافی در نقل خصوصیات داستان دارند مثلا در بعضی از آن روایات آمده که بعد از آنکه رسول خدا (ص) بر آنان دست یافت، هم دست و پایشان را بر خلاف قطع کرد و هم چشمشان را از کاسه در آورد<span class="footnote" rel="4" title="مسند حنبل ج ۳ ص ۱۷۷ و سنن نسایی ج ۷ ص ۹۳-۸۶ و صحیح مسلم ج ۵ ص ۱۰۲-۱۰۱ و سنن ابن ماجه ج ۲ ص ۸۲۶ ح ۲۵۷۹ و سنن ابی داود ج ۲ ص ۴۴۵-۴۴۴">*</span> و در بعضی از آنها آمده که رسول خدا (ص) بعضی از آنها را کشت، و به دار زد، و دست و پایشان را قطع کرد و چشمهایشان را از کاسه در آورد<span class="footnote" rel="5" title="در المنثور ج ۲ ص ۲۷۸">*</span>، و در بعضی دیگر آمده که فقط چشمهایشان را در آورد، آن هم به این خاطر که آنان چشم چوپانها را در آورده بودند<span class="footnote" rel="6" title="سنن ترمذی ج ۱ ص ۴۹ و سنن نسایی ج ۷ ص ۹۲">*</span>، و در بعضی دیگر آمده که خدای تعالی رسول گرامی خود را از در آوردن چشمها نهی کرد، و آیه شریفه در همین مورد نازل شده که آن جناب را از اینکه مثله کرده مورد عتاب قرار داده و فرمود که تنها یکی از این چهار مجازات مشروع است و غیر آن مشروع نیست.<span class="footnote" rel="7" title="در المنثور ج ۲ ص ۲۷۸">*</span> و در بعضی دیگر از آنها آمده که آن جناب تصمیم گرفت چشمهاشان را در آورد، ولی در نیاورد<span class="footnote" rel="8" title="در المنثور ج ۲ ص ۲۷۸">*</span>، و همچنین در خصوصیات دیگر این قصه اختلاف هست.<span class="footnote" rel="9" title="در المنثور ج ۲ ص ۲۷۹-۲۷۸">*</span> و در روایاتی که از ائمه اهل بیت (ع) وارد شده اسمی از چشم در آوردن برده نشده است. </p> <p>و در کافی به سند خود از عمرو بن عثمان بن عبید اللَّه مدائنی از امام ابی الحسن رضا                 <code class="page" rel="5,542"/> (ع) روایت کرده که شخصی از آن جناب از قول خدای عز و جل پرسید که فرموده: <span class="aya" rel="5_33" data-words="1-14">إنما جزاء الذین یحاربون الله و رسوله و یسعون فی الأرض فسادا أن یقتلوا...</span> که آن چه عملی است که هر کس مرتکب شود مستوجب یکی از این چهار مجازات می‌گردد؟ امام فرمود: اینکه با خدا و رسولش محاربه کند و در گستردن فساد در زمین بکوشد و مثلا کسی را به قتل برساند که به همان جرم کشته می‌شود. و اگر هم <em>بکشد</em>  و هم مالی را بر باید ، هم کشته و هم بدار آویخته می‌شود، و اگر مال را بدزدد ولی کسی را نکشد تنها دست و پایش بطور خلاف قطع می‌گردد، و اگر شمشیر بکشد و به محاربه خدا و رسول برخیزد و فساد را هم در زمین بگستراند ولی نه کسی را بکشد و نه مالی را بدزدد، از آن شهر تبعید می‌شود عرضه داشتم: چگونه تبعید می‌شود؟ و حد و اندازه تبعید چیست؟ فرمود: از آن شهری که در آن شهر دست به چنین کارهایی زده به شهری دیگر تبعید می‌شود، و به اهل آن شهر می‌نویسند که این شخص به جرم فساد انگیزی از فلان شهر بدینجا تبعید شده، با او مجالست و معامله نکنید و به او زن ندهید و با او هم سفره نشوید و در نوشیدنیها با او شرکت مکنید، اینکار را به مدت یک سال با او می‌کنند، اگر در بین سال خودش از آن شهر به شهری دیگر رفت باز به اهل آن شهر همین سفارش‌ها را می‌نویسند تا یک سالش تمام شود، پرسیدم: اگر به طرف سرزمین شرک حرکت کرد تا در آنجا سکونت کند چطور؟ فرمود: اگر چنین کرد باید مسلمانان با اهل آن شهر قتال کنند.<span class="footnote" rel="1" title="فروع کافی ج ۷ ص ۲۴۷-۲۴۶">*</span> مؤلف: این روایت را شیخ در تهذیب<span class="footnote" rel="2" title="تهذیب الاحکام ج ۱۰ ص ۱۳۳-۱۳۲ ح ۱۴۳">*</span> و عیاشی در تفسیرش از ابی اسحاق مدائنی از آن جناب نقل کرده‌اند<span class="footnote" rel="3" title="تفسیر عیاشی ج ۱ ص ۳۱۷">*</span>، و روایات در این معانی از ائمه اهل بیت (ع) بسیار نقل شده و همچنین به چند طریق از طرق اهل سنت روایت شده<span class="footnote" rel="4" title="مناقب ج ۳ ص ۷۵">*</span>، و در بعضی از روایات آنان آمده که امام مسلمین مختار است در اینکه او را بکشد و یا بدار بزند و یا دست و پایش را بر عکس و بطور خلاف قطع کند، و یا اینکه تبعیدش کند<span class="footnote" rel="5" title="بصائر الدرجات، ص ۲۱۶ ح ۲۱">*</span>، و نظیر این مطلب مطلبی است که در بعضی از روایات شیعه نیز نقل شده که اختیار با امام است، نظیر روایتی که کافی آن را با ذکر سند از جمیل بن دراج از امام صادق (ع) نقل کرده که در تفسیر آیه مورد بحث از آن جناب پرسیدم: از این حدودی که خدای تعالی در باره محارب معین کرده کدامش باید اجرا شود؟         <code class="page" rel="5,543"/> فرمود: اختیار و تشخیص اینکه کدام اجرا شود با امام است، اگر خواست قطع می‌کند، و اگر خواست تبعید می‌کند، و اگر خواست بدار می‌آویزد، و اگر خواست به قتل می‌رساند، عرضه داشتم به کجا تبعید می‌کند؟ فرمود: به یک شهر دیگر و اضافه کردند که علی (ع) دو نفر را از کوفه به بصره تبعید کردند.<span class="footnote" rel="1" title="فروع کافی ج ۷ ص ۲۴۶-۲۴۵ ح ۳">*</span> این بحث مفصل است، که تمام آن در کتب فقهی ایراد شده، چیزی که هست آیه شریفه خالی از اشعار به ترتیب در بین حدود نیست، اشعار دارد بر اینکه چهار حد نامبرده در عرض یکدیگر نیستند بلکه طبق مراتب فساد مترتب می‌شود، اگر جرم کوچک است، قطع، و اگر بزرگ است نفی و اگر بزرگتر است چوبه دار، و اگر باز هم بزرگتر است قتل، چون تردید بین قتل و دار و قطع و نفی چهار کیفر برابر و همسنگ یکدیگر نیستند، بلکه از حیث شدت و ضعف مختلفند و این خود قرینه‌ای عقلی است بر بودن ترتیب بین آنها. </p> <h3> <span class="title" rel="5_33 5_34 5_35 5_36 5_37 5_38 5_39 5_40">محارب از جهت اینکه محارب و مفسد است کشته می‌شود، نه به عنوان قصاص تا به عفو اولیاء دم کشته نشود</span> </h3> <p> هم چنان که ظاهر آیه شریفه این است که حدود نامبرده در آیه حدود، محاربه و فساد است، پس کسی که شمشیر بکشد و سعی در گستردن فساد بکند و کسی را بکشد، بدین جهت کشته می‌شود که هم محارب است و هم مفسد، نه بدین جهت که از قاتل قصاص بگیرند تا در نتیجه اگر اولیای خون، قاتل را ببخشند یعنی از کشتن او صرفنظر نموده به گرفتن خون‌بها راضی شوند، قصاص ساقط شود، چنین نیست یعنی اگر اولیای خون، قاتل را ببخشند، باز باید کشته شود، هم چنان که عیاشی این معنا را در تفسیرش از محمد بن مسلم از امام باقر (ع) نقل کرده و در آن نقل آمده که ابو عبیده به آن حضرت عرضه داشت: اصلحک اللَّه بفرمائید اگر اولیای مقتول او را عفو کنند باز هم کشته شود؟ امام باقر (ع) فرمود: اگر هم او را عفو کنند باز امام باید او را به قتل برساند، برای اینکه او محارب است، هر چند که قاتل و سارق هم هست، مجددا ابو عبیده پرسید: حال اگر اولیای مقتول بخواهند از او خون‌بها بگیرند و سپس رهایش کنند می‌توانند چنین کنند؟ فرمودند: باید کشته شود.<span class="footnote" rel="2" title="تفسیر عیاشی ج ۱ ص ۳۱۴ ح ۸۹">*</span> و در در المنثور است که ابن ابی شیبه، و عبد بن حمید، و ابن ابی الدنیا،  (در کتابش الاشراف)، و ابن جریر، و ابن ابی حاتم، همگی از شعبی روایت کرده‌اند که گفت: حارثة بن بدر تمیمی از اهل بصره فساد در ارض نموده و محاربه نیز کرد، یعنی شمشیر برای افرادی کشید، و با چند نفر از دودمان قریش صحبت کرد تا شفاعتش را نزد علی بکنند، آنها قبول نکردند، مرد     <code class="page" rel="5,544"/> نزد سعید بن قیس همدانی آمد، سعید بن قیس جریان را به عرض علی بن ابی طالب رساند که یا امیر المؤمنین کیفر کسانی که با خدا و رسولش محاربه می‌کنند و در زمین فساد راه می‌اندازند چیست؟ در پاسخ آیه شریفه را تلاوت کردند، که: <span class="aya" rel="5_33" data-words="13-27">أن یقتلوا أو یصلبوا أو تقطع أیدیهم و أرجلهم من خلاف أو ینفوا من الأرض</span>، آن گاه تتمه آیه را خواندند که: <span class="aya" rel="5_34" data-words="1-8">إلا الذین تابوا من قبل أن تقدروا علیهم</span> سعید عرضه داشت: هر چند این مجرم حارثة بن بدر باشد؟ و اضافه کرد که این حارثة بن بدر است که توبه کرده‌آیا امنیت دارد یا نه؟ فرمود: بله، پس سعید برخاست و حارثه را نزد علی  (ع) آورد و او با علی بیعت کرد، و حضرت بیعتش را قبول نمود و امان نامه را به او داد.<span class="footnote" rel="1" title="در المنثور ج ۲ ص ۲۷۹">*</span> مؤلف: اینکه در روایت آمده که سعید گفت: هر چند حارثة بن بدر باشد، ضمیمه‌ای است که سعید انضمام به آیه کرده، تا مطلق بودن آیه نسبت به همه توبه‌کاران از محاربه و افساد روشن شود، و اینطور تعبیرها در کلام زیاد است. </p> <p>و در کافی به سند خود از سورة بن کلیب روایت کرده که گفت: به امام صادق  (ع) عرضه داشتم مردی از منزلش خارج می‌شود که به مسجد برود، و یا کار دیگری انجام دهد مردی به او ایست می‌دهد، و چون می‌ایستد او را کتک می‌زند و سپس جامه او را می‌گیرد و می‌برد، حکمش چیست؟ حضرت فرمود: علمایی که در اطراف شما هستند-یعنی علمای اهل سنت-چه نظری داده‌اند؟ عرضه داشتم: می‌گویند: این محارب نیست بلکه اخافه و شرارت علنی است، چون محارب آن کسی است که در آبادی‌های مشرک نشین باشد، حضرت فرمود: به نظر تو جرم کدام یک بیشتر است، محارب در دار شرک یا محارب در دار اسلام؟ می‌گوید: من عرضه داشتم: محارب در دار اسلام جرمش بیشتر است، فرمود: اینگونه افراد که مورد سؤال تو بودند اهل این کلام خدای عز و جلند که می‌فرماید: <span class="aya" rel="5_33" data-words="1-7">إنما جزاء الذین یحاربون الله و رسوله...</span><span class="footnote" rel="2" title="فروع کافی ج ۷ ص ۲۴۵ ح ۲">*</span>. </p> <p>مؤلف: اینکه امام اشاره کرد به قومی که در اطراف تو هستند، و راوی از آنها نقل کرد که چنین و چنان می‌گویند همانطور که گفتیم منظور از آن علمای اهل سنت است و مدرکشان مطلبی است که در بعضی از روایات شان نزول از ضحاک آمده که او گفته: این آیه در باره     <code class="page" rel="5,545"/> مشرکین نازل شده،<span class="footnote" rel="1" title="جامع البیان ج ۶ ص ۱۳۳">*</span> و نیز در تفسیر طبری آمده که عبد الملک بن مروان به انس نوشت معنای این آیه چیست و انس در پاسخش نوشت که این آیه در شان آن چند نفر عرنیها که شاخه و گروهی از بجیله بودند نازل شده، انس اضافه کرده که این چند نفر از اسلام برگشتند، و آن چوپان را کشته شتران را با خود بردند، و سر راه را بر مردم گرفته، امنیت را از بین بردند و حتی با زنانی فجور و زنا کردند، رسول خدا (ص) از جبرئیل حکم آنان را پرسید که بطور کلی در باره محارب چه قضاوتی باید کرد؟ جبرئیل گفت: کسی که دزدی کند و راه را ناامن کند، ناموس محترم را حلال بداند، و یا به عبارتی با زن مردم زنا کند، باید او را بدار بیاویزی<span class="footnote" rel="2" title="جامع البیان ج ۶ ص ۱۳۴">*</span> روایاتی از این قبیل. </p> <p>و لیکن آیه شریفه بدان جهت که مطلق است مؤید خبر کافی است، و ما این را هم می‌دانیم که روایات شان نزول نمی‌تواند ظاهر آیه‌ای را مقید کند. </p> <h3> <span class="title" rel="5_35">روایاتی در ذیل جمله: <span class="aya" rel="5_35" data-words="7-10">و ابتغوا إلیه الوسیلة</span> </span> </h3> <p> و در تفسیر قمی در ذیل آیه شریفه: <span class="aya" rel="5_35" data-words="1-10">یا أیها الذین آمنوا اتقوا الله و ابتغوا إلیه الوسیلة...</span> آمده که امام فرمود یعنی به وسیله امام به درگاه او تقرب بجوئید.<span class="footnote" rel="3" title="تفسیر قمی ج ۱ ص ۱۶۸">*</span> مؤلف: یعنی به وسیله اطاعت امام به درگاه خدا تقرب بجوئید، و این روایت هم از باب تطبیق کلی بر مصداق است می‌خواهد بفرماید یکی از روشن‌ترین مصادیق وسیله، اطاعت امام است، نه اینکه اطاعت امام وسیله منحصر به فرد باشد، و نظیر آن روایتی است که از ابن شهراشوب نقل شده که گفت امیر المؤمنین (ع) در تفسیر آیه‌ <span class="aya" rel="5_35" data-words="7-10">و ابتغوا إلیه الوسیلة</span> فرمود: منم وسیله خدای تعالی.<span class="footnote" rel="4" title="تفسیر عیاشی ج ۱ ص ۳۱۷ ح ۱۰۰">*</span> و قریب به آن روایت، روایتی است که در کتاب بصائر الدرجات به سند صاحب کتاب از سلمان فارسی از علی (ع) نقل شده، و بعید نیست که این دو روایت از باب تطبیق نباشد، بلکه از باب تاویل باشد و این با خواننده است که در متن آن دو، دقت کند و ببیند که چه می‌فهمد؟ تطبیق یا تاویل؟<span class="footnote" rel="5" title="تفسیر عیاشی ج ۱ ص ۳۱۸ ح ۱۰۵">*</span>. </p> <p>و <span class="phrase">در مجمع البیان است که از رسول خدا (ص) روایت شده که فرمود: از           <code class="page" rel="5,546"/> خدای تعالی برای من درخواست وسیله کنید که <em rel="fa_5_35_9-9" data-sentence="151:549">وسیله</em> درجه‌ای است در بهشت‌که به جز یک نفر به آن درجه نمی‌رسد و امیدوارم آن یک بنده خدا من باشم.<span class="footnote" rel="1" title="مجمع البیان ج ۳ ۴ ص ۱۸۹">*</span> و در کتاب معانی الاخبار به سند خود از ابی سعید خدری روایت آورده که گفت: رسول خدا (ص) فرمود: هر گاه حالت در خواست از خدا پیدا کردید از خدای تعالی برای من وسیله را بخواهید، عرضه داشتیم وسیله چیست؟ فرمود: وسیله درجه من در بهشت است  (تا آخر حدیث) و این حدیث بیش از اینها است، حدیثی است طولانی و معروف به <em>حدیث وسیله</em><span class="footnote" rel="2" title="معانی الاخبار ص ۱۱۶">*</span>.</span> </p> <p>و شما خواننده محترم وقتی در آن تدبر و دقت کنید، و معنای آیه را با آن تطبیق دهید، خواهید دید که وسیله عبارت است از مقامی که رسول خدا (ص) نزد پروردگارش دارد، و آن جناب به وسیله آن مقام می‌تواند به درگاه خدای تعالی تقرب جوید، و آل طاهرینش و بعد از آنان صالحان از امتش به آن جناب ملحق می‌شوند، هم چنان که در بعضی از روایات صادره از آل محمد ( ع) آمده که رسول خدا (ص) دست به دامن پروردگارش می‌زند و ما دست به دامن او می‌زنیم و شما (شیعیان ما) دست به دامن ما می‌زنید.<span class="footnote" rel="3" title="محاسن برقی ج ۱ ص ۱۸۳-۱۸۲ ح ۱۷۹ و ۱۸۰ و ۱۸۱">*</span> و به همین معنا برگشت می‌کند آن روایتی که در سابق از قمی و ابن شهراشوب نقل کردیم و گفتیم که احتمال می‌رود این دو روایت از باب تاویل باشد نه تطبیق و امید آن هست که ان شاء اللَّه در آینده شرح این معنا را در جایی مناسب بدهیم. </p> <p>و از روایاتی که ملحق به این روایات است، آن روایتی است که عیاشی از ابی بصیر نقل کرده که گفت: من از امام باقر (ع) شنیدم که می‌فرمود: دشمنان علی تنها کسانی هستند که برای همیشه و ابدی در آتش خواهند بود، و خدای تعالی در باره آنان است که می‌فرماید: <span class="aya" rel="5_37" data-words="6-10">و ما هم بخارجین منها</span><span class="footnote" rel="4" title="صحیح مسلم ج ۵ ص ۱۱۲">*</span>. </p> <p>و در کتاب برهان در ذیل آیه شریفه: <span class="aya" rel="5_38" data-words="1-6">و السارق و السارقة فاقطعوا أیدیهما...</span> از تهذیب روایت آورده که مؤلف آن یعنی شیخ (علیه الرحمه) به سند خود از ابی ابراهیم روایت کرده‌اند که گفت: دست دزد را قطع می‌کنند، ولی انگشت ابهام و کف دستش را قطع         <code class="page" rel="5,547"/> نمی‌کنند و پایش را قطع می‌کنند، ولی پاشنه پایش را باقی می‌گذارند تا با آن راه برود.<span class="footnote" rel="1" title="تفسیر برهان ج ۱ ص ۴۷۰ ح ۲">*</span> </p><h3> <span class="title" rel="5_33 5_34 5_35 5_36 5_37 5_38 5_39 5_40">با وضع نصاب در حد سرقت، خدای تعالی به بندگان تخفیف داده و ترحم فرموده است</span> </h3> <p> و نیز در تهذیب به سند خود از محمد بن مسلم روایت آورده که گفت: خدمت امام صادق (ع) عرضه داشتم: دست دزد را برای چه مقدار مال قطع باید کرد؟ فرمود: برای یک چهارم دینار، می‌گوید: عرضه داشتم: برای دو درهم چطور؟ فرمود برای یک چهارم دینار تا ببینی قیمت دینار چند درهم باشد، دو درهم یا بیشتر و یا کمتر، می‌گوید: عرضه داشتم: بفرمائید کسی که کمتر از یک چهارم دینار بدزدد مگر دزد نیست و نام دزد بر او صادق نیست؟ و آیا او در آن حال که می‌دزدد نزد خدا سارق هست؟ فرمود: هر کس از مسلمانی چیزی را بدزدد که صاحبش آن را در محفظه و حرز جای داده عنوان سارق بر او صادق هست و نزد خدا نیز سارق به حساب می‌آید، ولی دستش در کمتر از یک چهارم دینار قطع نمی‌شود، قطع دست تنها مربوط به یک ربع دینار و بیشتر است، و اگر بنا باشد که برای کمتر از ربع دینار هم دست دزد را قطع کنند، چیزی نمی‌گذرد که عموم مردم بی دست می‌شوند.<span class="footnote" rel="2" title="تهذیب الاحکام ج ۱۰ ص ۹۹ ح ۲">*</span> مؤلف: منظور امام (ع) از اینکه فرمود: اگر قرار باشد دست دزد در کمتر از یک چهارم قطع شود... این است که در حکم بریدن دست دزد از ناحیه خدای تعالی تخفیفی شده، و خدای تعالی به امت اسلام و به بندگانش ترحم فرموده، و این معنا یعنی اختصاص حکم قطع به سرقت یک ربع دینار و یا بیشتر، از بعضی طرق اهل سنت نیز روایت شده، مثلا در صحیح بخاری و صحیح مسلم با ذکر سند از عایشه روایت آمده که گفت: رسول خدا  (ص) فرموده: دست دزد تنها در یک ربع دینار و بیشتر قطع می‌شود<span class="footnote" rel="3" title="صحیح بخاری ج ۸ ص ۱۹۹">*</span><span class="footnote" rel="4" title="در المنثور ج ۲ ص ۲۷۹">*</span> در تفسیر عیاشی از سماعه از امام صادق (ع) روایت شده که فرمود: وقتی دزد دستگیر شد و وسط کف دستش قطع شد، اگر دوباره دزدی کند پایش نیز از وسط قدم قطع می‌شود، و اگر بار سوم باز دزدی کرد به حبس ابد محکوم می‌گردد، و در صورتی که در آن زندان نیز مرتکب دزدی شد، کشته می‌شود.<span class="footnote" rel="5" title="در المنثور ج ۲ ص ۲۷۹">*</span> و در همان کتاب از زراره نقل کرده که از امام ابی جعفر (ع) از مردی سؤال کرده که دست راستش به جرم دزدی قطع شده و باز دزدی کرده، و در نوبت دوم پای چپش           <code class="page" rel="5,548"/> قطع شده و برای بار سوم مرتکب دزدی شده چه باید کرد؟ حضرت فرمود: امیر المؤمنین چنین کسی را حبس ابد می‌کرد و می‌فرمود: من از پروردگارم حیا می‌کنم از اینکه او را طوری بی دست کنم که نتواند خود را بشوید و نظیف کند و آن چنان بی پا کنم که نتواند به سوی قضای حاجتش برود. </p> <p>آن گاه فرمود: بدین جهت هر گاه می‌خواست دستی را قطع کند از پائین مفصل می‌برید، و آن گاه که می‌خواست پای دزدی را قطع نماید، از پائین کعب بلندی پشت قدم قطع می‌کرد، و بارها تذکر می‌داد که حاکم نباید از حدود غافل بماند.<span class="footnote" rel="1" title="تفسیر عیاشی ج ۱ ص ۳۱۸ ح ۱۰۴">*</span> </p><h3> <span class="title" rel="5_39 5_33 5_34 5_35 5_36 5_37 5_38 5_40">استدلال قوی امام جواد (علیه السلام) در مورد مقداری که باید از دست دزد قطع شود، و محکوم شدن فقهای در بار معتصم</span> </h3> <p> و در همان کتاب از زرقان-یکی از شاگردان ابن ابی داود-که بسیار او را دوست می‌داشت روایت آمده که او گفت: روزی ابن ابی داود از کاخ معتصم بر می‌گشت، دیدم که افسرده و غمگین است، پرسیدم علت اندوه تو چیست؟ گفت: من امروز صحنه‌ای دیدم که دوست می‌داشتم بیست سال قبل مرده بودم، و این صحنه را نمی‌دیدم می‌گوید بدو گفتم مگر چه شده؟ و برای چه آرزوی مرگ می‌کنی؟ گفت برای صحنه‌ای که آن مرد سیاه چهره یعنی ابو جعفر پسر علی بن موسی الرضا (ع) امروز در حضور امیر المؤمنین معتصم به وجود آورد، می‌گوید به او گفتم: چگونه بوده است آن جریان؟ گفت سارقی علیه خود اقرار به سرقت کرده، از خلیفه درخواست کرد او را با اقامه حد پاک کند، خلیفه فقها را در مجلس خود گرد آورد، در حالی که ابو جعفر محمد بن علی را نیز احضار کرده بود، آن گاه از ما پرسید که دست دزد را از کجا باید قطع کرد؟ می‌گوید: از میان آن جمع من گفتم باید از مچ دست قطع شود، به دلیل اینکه خدای تعالی در مساله تیمم فرموده: <span class="aya" rel="5_6" data-words="49-52">فامسحوا بوجوهکم و أیدیکم</span> و ما می‌دانیم که در تیمم حد دست همان مچ دست است، عده‌ای از فقهای حاضر نیز در این فتوا با من اتفاق کردند. </p> <p>عده‌ای دیگر گفتند: نه، این درست نیست بلکه باید از مرفق قطع شود خلیفه پرسید: دلیل بر این فتوا چیست؟ گفتند: دلیلش این است که خدای تعالی در مساله وضو حد دست را مرفق قرار داده و فرموده: <span class="aya" rel="5_6" data-words="11-14">و أیدیکم إلی المرافق</span>. </p> <p>ابن ابی داود آن گاه گفت: خلیفه رو کرد به محمد بن علی و گفت: تو در این مساله چه نظر می‌دهی ای أبا جعفر؟ محمد بن علی در پاسخ گفت: ای امیر المؤمنین این آقایان سخن گفتند-یعنی جواب سؤال تو را دادند-خلیفه گفت سخنان آنها را واگذار، می‌خواهم بدانم   <code class="page" rel="5,549"/> فتوای تو چیست؟ محمد بن علی گفت یا امیر المؤمنین مرا از نظر دادن معفو بدار، خلیفه گفت تو را به خدا سوگند می‌دهم نظریه‌ای که داری به من بگو، محمد بن علی گفت: حال که مرا به خدای تعالی سوگند می‌دهی نظر من این است که این دو دسته از فقها خطا رفتند، و سنت را در این مساله تشخیص ندادند، برای اینکه قطع دست دزد باید از بند اصول انگشتان باشد و کف دست باید باقی بماند، خلیفه پرسید: دلیل بر این فتوایت چیست؟ محمد بن علی گفت: دلیلش گفتار رسول خدا (ص) است که فرموده سجده سجود باید بر هفت عضو بدن صورت بگیرد،1-صورت،2 و 3-دو دست،4 و 5-دو زانو،6 و 7-دو پا، و اگر دست دزد را از مچ قطع کنند، و یا از مرفق ببرند دیگر دستی برایش نمی‌ماند تا با آن سجده کند، خدای تعالی هم فرموده: <span class="aya" rel="72_18" data-words="1-4">و أن المساجد لله</span>، محل سجده همه از آن خدا است، یعنی این اعضای هفتگانه که بر آن سجده می‌شود از آن خدا است، <span class="aya" rel="72_18" data-words="5-9">فلا تدعوا مع الله أحدا</span> و چیزی که از آن خدا باشد قطع نمی‌شود، معتصم از این فتوا و این استدلال تعجب کرد، و خوشش آمد، دستور داد دست آن دزد را از بیخ انگشتان قطع کنند، و کف دستش را باقی بگذارند ابن ابی داود گفت: وقتی محمد بن علی این نظریه را داد و معتصم بر طبق آن عمل کرد قیامت من بپاخاست و آرزو کردم که کاش اصلا زنده نبودم. </p> <p>ابن ابی زرقان می‌گوید: ابن ابی داود گفت: بعد از سه روز به حضور معتصم رفتم و گفتم: خیر خواهی برای امیر المؤمنین بر من واجب است و من آنچه به عقلم می‌رسد پیشنهاد می‌کنم هر چند که با دادن این پیشنهاد به آتش دوزخ روم، معتصم پرسید: پیشنهاد تو چیست؟ گفتم این درست نیست و به صلاح سلطنت تو نبود که به خاطر پیش آمدی که کرده و امری از امور دین که بر تو مشکل شده و همه فقها و علمای رعیت خود را جمع بکنی آن گاه مساله خود را مطرح کنی، و از آنها نظریه بخواهی، در حالی که همه فرزندان امیر المؤمنین و امرای لشگرش و وزرایش و دفتردارانش همه ناظر جریانند و آنچه واقع شود به گوش مردم که پشت در دربارند می‌رسانند، آن وقت نظریه تمامی فقها و علمای رعیت خود را رها کند و سخن مردی را بپذیرد که جمعیت اندکی از این امت قائل به امامت اویند، و ادعا می‌کند که او سزاوارتر از امیر المؤمنین به مقام خلافت است، مع ذلک به حکم او حکم کند و حکم همه فقها را ترک گوید؟ !ابن ابی داود می‌گوید وقتی سخنم به اینجا رسید، رنگ امیر المؤمنین تغییر کرد، و متوجه هشداری که من دادم شد، و گفت خدا در برابر این خیرخواهیت خیرت دهد. </p> <p>می‌گوید روز چهارم دستور داد به فلانی که یکی از دفترداران وزرایش بود به اینکه محمد بن علی را به منزلش دعوت کند و او وی را دعوت کرد ولی او دعوت وی را نپذیرفت<code class="page" rel="5,550"/> و گفت شما که می‌دانید من در مجالس شما شرکت نمی‌کنم کاتب گفت من تو را دعوت می‌کنم که در منزلم طعامی میل کنی، و با قدم مبارکت منزل مرا تبرک سازی و در آخر گفت دعوت از ناحیه فلان بن فلان است، که از وزرای خلیفه است ناگزیر محمد بن علی به خانه آن وزیر رفت، همین که طعامی خورد درد مسمومیت را احساس نموده و دستور داد که مرکبش را بیاورند، صاحب خانه در خواست کرد بیشتر بماند، او گفت بیرون رفتن من برای تو بهتر است محمد بن علی آن روز و آن شب را با آن وضع بسر برد تا از دنیا رخت به دیگر سرای برد.<span class="footnote" rel="1" title="تفسیر عیاشی ج ۱ ص ۳۲۰-۳۱۹ ح ۱۰۹">*</span> مؤلف: این داستان را به غیر این طریق نیز نقل کرده‌اند، و اگر ما همه روایت را با اینکه طولانی بود نقل کردیم، و نیز روایات قبلی را با اینکه مضمون مجموع آنها مکرر بود آوردیم، برای این بود که این روایات مشتمل بر بحث‌هایی قرآنی بود و خواننده می‌توانست برای فهم آیات از آنها کمک بگیرد. </p> <p>و در در المنثور است که احمد و ابن جریر و ابن ابی حاتم از عبد اللَّه بن عمر روایت کرده‌اند که گفت: زنی در عهد رسول خدا (ص) مرتکب سرقت شد، و دست راستش قطع گردید، بعد از قطع شدن دستش عرضه داشت: یا رسول اللَّه آیا توبه من قبول است؟ فرمود: بله تو امروز از گناهت پاک شدی، آن چنان که در روز تولدت از مادر بی گناه بودی و در این واقعه بود که آیه سوره مائده نازل شد که: <span class="aya" rel="5_39" data-words="1-15">فمن تاب من بعد ظلمه و أصلح فإن الله یتوب علیه إن الله غفور رحیم</span><span class="footnote" rel="2" title="در المنثور ج ۲ ص ۲۸۱">*</span>. </p> <p>مؤلف: این روایت از باب تطبیق است و اتصال آیه به ما قبل خود و نازل شدنش با ما قبلش، روشن است. </p> 
