<h3 class="ayas">سوره مریم آیه‌های ۹۷ تا ۹۸</h3><code class="section" rel="19_97-98"/><h3>ترجمه آیات</h3> <p> <span class="trans" rel="19_97">این قرآن را به زبان تو جاری و روان کرده‌ایم تا پرهیزکاران را به وسیله آن نویدرسانی و گروه سخت سر را بترسانی.  «۹۷» </span><span class="trans" rel="19_98">پیش از آنها چه نسلهای زیادی هلاک کردیم آیا یکی از آنها را می‌یابی و یا صدایی از آنها می‌شنوی.  «۹۸» </span></p> <h3>بیان آیات</h3> <p> این دو آیه، سوره را خاتمه می‌دهد، و خدای سبحان در آن تنزیل حقیقت قرآن را بیان می‌کند (که آن حقیقت بلندتر از آن است که فهم عادی بدان دسترسی یابد، و یا غیر پاکان آن را لمس کنند) به اینکه تا مرتبه ذکر به لسان رسول خدا (ص) نازل شده و می‌فرماید که هدف از این تیسیر این است که متقین از بندگان خدای را بشارت، و قوم سخت سر و خصومت پیشه را با آن انذار نماید، آن گاه انذار آنان را با یاد آوری هلاکت قرون گذشته خلاصه فرمود. <code class="page" rel="14,161"/> </p><h3> <span class="title" rel="19_97 19_98">معنای تیسیر قرآن به زبان پیامبر (صلی اللَّه علیه و آله) </span> </h3> <p> <span class="aya" rel="19_97" data-words="1-11">فإنما یسرناه بلسانک لتبشر به المتقین و تنذر به قوما لدا</span>. </p> <p>کلمه <em>تیسیر</em> به معنای تسهیل است، و از این فهمیده می‌شود که می‌خواهد از سابقه‌ای خبر دهد که با آن سابقه تلاوت و فهم قرآن دشوار بوده، هم چنان که در جای دیگر در باره کتابش از مثل چنین حالتی خبر داده و فرموده‌ <span class="aya" rel="43_2-4" data-words="1-17">و الکتاب المبین، إنا جعلناه قرآنا عربیا لعلکم تعقلون، و إنه فی أم الکتاب لدینا لعلی حکیم</span><span class="footnote" rel="1" title="سوگند به کتاب روشنگر که ما آن را خواندنی‌یی عربی کردیم، شاید تعقل کنید و سوگند که این خواندنی قبلا در ام الکتاب نزد ما بود، که مقامی بلند و فرزانه دارد سوره زخرف، آیات ۲-۴">*</span>. </p> <p>که در آن خبر می‌دهد از اینکه اگر قرآن به آن حال که بود (و اکنون نیز هست) نزد خدا باقی می‌ماند و او را به این صورت که فعلا هست عربی و خواندنیش قرار نمی‌داد هیچ امیدی نمی‌رفت که مردم آن را بفهمند و هم چنان علی (بلند پایه)، و حکیم (غیر قابل فهم و تعقل) می‌ماند. </p> <p>از اینجا این معنا تایید می‌شود که منظور از تیسیر و آسان کردن آن، این است که آن را به لسان عربی، که لسان مادری آن حضرت است، بر زبانش جاری کرد، پس آیه مورد بحث از این حقیقت خبر می‌دهد که خدای تعالی قرآن را به زبان او جاری کرد، یعنی آسان کرد تا تبشیر و انذار مردم آسان باشد. </p> <p>بعضی<span class="footnote" rel="2" title="منهج الصادقین، ج ۵، ص ۱۶۲">*</span> گفته‌اند: معنای تیسیر قرآن به زبان رسول خدا همین است که از راه وحی آن را به زبان آن جناب جاری کرد، وحی کلام الهی خود را به آن جناب اختصاص داد تا تبشیر و انذار کند. ولی هر چند این وجه در جای خود وجهی عمیق است، لیکن وجه اول علاوه بر اینکه مورد تایید آیات سابقه و امثال آن است، با سیاق آیات سوره مطابق‌تر نیز هست. </p> <p> <span class="aya" rel="19_97" data-words="7-11">و تنذر به قوما لدا</span> -مراد از قوم، قوم رسول خدا است که دشمنانی خطرناک بودند، و کلمه <em>لد</em> جمع <em>الد</em> است، که مشتق از <em>لدد</em> به معنای خصومت است. </p> <p><code class="aya" rel="19_98"/> <span class="aya" rel="19_98" data-words="1-15">و کم أهلکنا قبلهم من قرن هل تحس منهم من أحد أو تسمع لهم رکزا</span>  <span class="phrase"><em>احساس</em> به معنای ادراک به حس، و <em rel="fa_19_98_15-15" data-sentence="39:140">رکز</em> به معنای آواز است، که بعضی<span class="footnote" rel="3" title="مجموعة من التفاسیر، ج ۴، ص ۱۸۵">*</span> گفته‌اند، معنای اصلیش همان حس است.</span> و خلاصه معنای آن این است که قوم نامبرده هر چند دشمن و اهل مجادله‌اند، لیکن نمی‌توانند خدای را با دشمنی خود عاجز کنند، زیرا چه بسیار مردمی مانند ایشان که قبل از ایشان هلاک کردیم، و نابود شدند و امروز احدی نیست که صدایی از ایشان بشنود، و یا یکی از ایشان را ببیند و احساس کند. </p> 
