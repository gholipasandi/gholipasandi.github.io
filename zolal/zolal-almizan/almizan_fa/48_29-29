<h3 class="ayas">سوره الفتح آیه ۲۹</h3><code class="section" rel="48_29-29"/><h3>ترجمه آیه</h3> <p> <code class="aya" rel="48_29"/> <span class="trans" rel="48_29">محمد رسول خدا است و کسانی که با او هستند علیه کفار شدید و بی رحمند و در بین خود رحیم و دلسوزند، ایشان را می‌بینی که همواره در رکوع و سجودند و در طلب فضل و رضوان خدایند. علامتشان در رخسارشان از اثر سجده نمایان است، این وصف ایشان است در تورات و اما وصف آنان در انجیل این است که چون زراعتی هستند که از شدت برکت پیرامونش جوانه‌هایی می‌زند و آن جوانه‌ها هم کلفت می‌شود و مستقیم بر پای خود می‌ایستد به طوری که برزگران را به شگفت می‌آورد (مؤمنین نیز این طورند)، این برای آن است که کفار را به خشم آورد، خدا به کسانی که ایمان آورده و از آن بین به کسانی که اعمال صالح هم می‌کنند وعده مغفرت و اجری عظیم داده.  «۲۹» </span></p><h3>بیان آیه</h3> <p> این آیه خاتمه سوره است و پیامبر را توصیف می‌کند، و نیز آنهایی را که با اویند به<code class="page" rel="18,446"/> اوصافی می‌ستاید که در تورات و انجیل ستوده. و مؤمنین را که عمل صالح انجام داده‌اند وعده جمیل می‌دهد. این آیه متصل به آیه قبل است، چون در آن آیه می‌فرمود که او رسول خود را به هدایت و دین حق فرستاده. </p> <h3> <span class="title" rel="48_29">اوصاف کسانی که با پیامبر (ص) بودند</span> </h3> <p> <span class="aya" rel="48_29" data-words="1-3">محمد رسول الله...</span> ظاهرا این جمله مرکب است از مبتدا و خبر، و کلامی است تمام. <span class="phrase">بعضی<span class="footnote" rel="1" title="من لا یحضره الفقیه، ج ۱، ص ۴۷۳، ح ۳۶۶">*</span> گفته‌اند:  <em rel="fa_48_29_1-1" data-sentence="101:178">محمد</em> خبر مبتدایی است که حذف شده و آن ضمیری است که به کلمه <em rel="fa_48_29_2-2" data-sentence="211:111">رسول</em> در آیه سابق برمی‌گردد و تقدیرش <em>هو محمد</em> می‌باشد و <em rel="fa_48_29_2-3" data-sentence="326:32">رسول اللَّه</em> عطف بیان و یا صفت و یا بدل است.</span> <span class="phrase">بعضی<span class="footnote" rel="2" title="نور الثقلین، ج ۵، ص ۷۸، به نقل از روضة الواعظین">*</span> دیگر گفته‌اند: <em rel="fa_48_29_1-1" data-sentence="115:238">محمد</em> مبتدا و <em rel="fa_48_29_2-3" data-sentence="180:209">رسول اللَّه</em> عطف بیان، یا صفت و یا بدل است و <span class="aya" rel="48_29" data-words="5-6">الذین معه</span> هم عطف بر مبتدا و جمله‌ <span class="aya" rel="48_29" data-words="7-9">أشداء علی الکفار...</span> خبر مبتدا است.</span> </p> <p> <span class="aya" rel="48_29" data-words="4-11">و الذین معه أشداء علی الکفار رحماء بینهم</span> -این جمله نیز مرکب است از مبتدا و خبر. پس کلام در این صدد است که مؤمنین به رسول خدا (ص) را توصیف کند، و <em>شدت</em> و <em>رحمت</em> که دو صفت متضاد است از صفات ایشان شمرده شده. و <span class="phrase">جمله‌ <span class="aya" rel="48_29" data-words="7-9">أشداء علی الکفار</span> را مقید کرد به جمله‌ <span class="aya" rel="48_29" data-words="10-11">رحماء بینهم</span> تا توهمی که ممکن بود بشود دفع کرده باشد، و دیگر کسی نپندارد که شدت و بی‌رحمی نسبت به کفار، باعث می‌شود مسلمانان به طور کلی و حتی نسبت به خودشان هم سنگدل شوند لذا دنبال <em rel="fa_48_29_7-7" data-sentence="334:108">اشداء</em>  فرمود <span class="aya" rel="48_29" data-words="10-11">رحماء بینهم</span> یعنی در بین خود مهربان و رحیمند.</span> و این دو جمله مجموعا افاده می‌کند که سیره مؤمنین با کفار شدت و با مؤمنین رحمت است. </p> <p> <span class="aya" rel="48_29" data-words="12-14">تراهم رکعا سجدا</span> <span class="phrase">-کلمه <em rel="fa_48_29_13-13" data-sentence="6:48">رکع</em> و همچنین کلمه <em>سجد</em> جمع راکع و ساجد است.</span> و مراد از اینکه فرمود: مؤمنین را راکع و ساجد می‌بینی این است که مؤمنین نماز می‌خوانند. و <span class="phrase">کلمه <em rel="fa_48_29_12-12" data-sentence="5:21">تراهم</em> استمرار را می‌رساند.</span> و حاصل معنای جمله این است که: مؤمنین مستمر در خواندن نمازند. و جمله مورد بحث خبر دوم است برای مبتدای گذشته، یعنی کلمه‌ <span class="aya" rel="48_29" data-words="4-6">و الذین معه</span>. </p> <p> <span class="aya" rel="48_29" data-words="15-20">یبتغون فضلا من الله و رضوانا</span> <span class="phrase">-کلمه <em>ابتغاء</em> که مصدر <em rel="fa_48_29_15-15" data-sentence="30:22">یبتغون</em> است به معنای طلب است.</span> و <span class="phrase">کلمه <em rel="fa_48_29_16-16" data-sentence="5:52">فضل</em> به معنای عطیه است که در اینجا منظور از آن ثواب است.</span> و <span class="phrase">کلمه <em>رضوان</em> به معنای خشنودی است، هم چنان که کلمه <em rel="fa_48_29_20-20" data-sentence="57:64">رضا</em> به این معنا است، ولی کلمه رضوان در رساندن این معنا بلیغ‌تر است.</span> </p> <p>   <code class="page" rel="18,447"/> <span class="phrase">در جمله مورد بحث دو احتمال هست: یکی اینکه بیانی باشد برای نتیجه‌ای که از رکوع و سجود خود در نظر دارند که در این صورت مناسب‌تر آنست که جمله، حال از ضمیر مفعول یعنی ضمیر <em>هم</em> در جمله <em rel="fa_48_29_12-12" data-sentence="188:6">تراهم</em> باشد.</span> دیگر اینکه بیانی باشد برای نتیجه زندگی مؤمنین به طور کلی، هم چنان که ظاهرش هم همین است، آن وقت در این صورت این جمله نیز خبر سومی می‌شود برای‌ <span class="aya" rel="48_29" data-words="4-6">و الذین معه</span>. </p> <p> <span class="aya" rel="48_29" data-words="21-26">سیماهم فیوجوههم من أثر السجود</span> <span class="phrase">-کلمه <em rel="fa_48_29_21-21" data-sentence="6:20">سیما</em> به معنای علامت است.</span> و جمله‌ <span class="aya" rel="48_29" data-words="21-23">سیماهم فی وجوههم</span> روی هم مبتدا و خبر، و جمله‌ <span class="aya" rel="48_29" data-words="24-26">من أثر السجود</span> حال ضمیری است که در باطن خبر است و به سیما بر می‌گردد. و یا بیان است برای سیما، و معنایش این است که: سجده آنان برای خدا به عنوان تذلل و تخشع برای او است و این سجده در چهره آنان اثری گذاشته، و آن اثر سیمای خشوع برای خداست، که هر کس ایشان را ببیند با آن سیما ایشان را می‌شناسد. و قریب به این معنا روایتی است از امام صادق (ع) که فرموده: منظور شب‌زنده‌داری به نماز است . و روایت را صدوق در کتاب فقیه<span class="footnote" rel="1" title="بعضی از اهل مدینه به سوی نفاق گرائیدند، تو ایشان را نمی‌شناسی، ما می‌شناسیم سوره توبه، آیه ۱۰۱">*</span>، و مفید در روضة الواعظین<span class="footnote" rel="2" title="کسانی که زنان بی گناه و بی خیال از گناه را نسبت زنا می‌دهند، در دنیا و آخرت لعنت شده و عذابی عظیم دارند سوره نور، آیه ۲۳">*</span> بدون ذکر سند از عبد اللَّه بن سنان از آن جناب نقل کرده‌اند. </p> <p>بعضی از مفسرین<span class="footnote" rel="3" title="سوره توبه، آیه ۹۶">*</span> گفته‌اند: مراد از سیما، اثر خاکی است که در پیشانی دارند، چون مؤمنین همواره بر خاک سجده می‌کنند، نه بر فرش و جامه. </p> <p>بعضی<span class="footnote" rel="4" title="الدر المنثور، ج ۶، ص ۷۴">*</span> دیگر گفته‌اند: مراد، سیمای مؤمنین در روز قیامت است که محل سجده آنان در آن روز مانند چراغ می‌درخشد و نور می‌دهد. </p> <p> <span class="aya" rel="48_29" data-words="27-34">ذلک مثلهم فی التوراة و مثلهم فی الإنجیل</span> -کلم <em>مثل</em> به معنای صفت است، یعنی این توصیفی که ما از ایشان کردیم و گفتیم اشداء بر کفار و مهربانان در بین خود هستند...، همان وصفی است که ما در دو کتاب تورات و انجیل ایشان را به آن اوصاف ستوده‌ایم. </p> <p>پس جمله‌ <span class="aya" rel="48_29" data-words="31-34">و مثلهم فی الإنجیل</span> عطف است بر جمله‌ <span class="aya" rel="48_29" data-words="28-30">مثلهم فی التوراة</span>. ولی بعضی از مفسرین<span class="footnote" rel="5" title="روح المعانی، ج ۲۶، ص ۱۲۶">*</span> گفته‌اند: جمله‌ <span class="aya" rel="48_29" data-words="31-34">و مثلهم فی الإنجیل</span> عطف بر ما قبل نیست، بلکه آغاز کلامی دیگر است، و مبتدایی است که خبرش جمله‌ <span class="aya" rel="48_29" data-words="35-37">کزرع أخرج شطأه...</span> می‌باشد، در         <code class="page" rel="18,448"/> نتیجه وصف مؤمنین در تورات همان است که فرمود: <span class="aya" rel="48_29" data-words="7-9">أشداء علی الکفار</span> تا جمله‌ <span class="aya" rel="48_29" data-words="24-26">من أثر السجود</span>. و وصفشان در انجیل این است که: ایشان مانند زرعی هستند که در اطرافش جوانه زده باشد... </p> <p> <span class="aya" rel="48_29" data-words="35-44">کزرع أخرج شطأه فآزره فاستغلظ فاستوی علی سوقه یعجب الزراع</span> - <em>شطا گیاه</em>  به معنای آن جوانه‌هایی است که از خود گیاه به وجود می‌آید و در اطراف آن می‌روید، و کلمه <em>ایزار</em> که مصدر <em>ازره</em> است، به معنای اعانت و یاری است. و <span class="phrase">کلمه <em rel="fa_48_29_39-39" data-sentence="5:31">استغلاظ</em> به معنای رو به غلظت نهادن است.</span> و <span class="phrase">کلمه <em rel="fa_48_29_42-42" data-sentence="5:22">سوق</em> جمع <em>ساق</em> است.</span> و <span class="phrase">کلمه <em rel="fa_48_29_44-44" data-sentence="5:24">زراع</em> جمع  <em rel="fa_48_29_44-44" data-sentence="66:5">زارع</em> است.</span> </p> <p>و معنای آیه این است که: مثل مؤمنین مثل زراعت و گیاهی است که از کثرت برکت جوانه‌هایی هم در پیرامون خود رویانده باشد، و آن را کمک کند تا آن نیز قوی و غلیظ شده، مستقلا روی پای خود بایستد، بطوری که برزگران از خوبی رشد آن به شگفت درآمده باشند. </p> <p>و این آیه به این نکته اشاره می‌کند که خدای تعالی در مؤمنین برکت قرار داده، و روز بروز به عده و نیروی آنان اضافه می‌شود. و به همین جهت دنبال این کلام فرمود: <span class="aya" rel="48_29" data-words="45-47">لیغیظ بهم الکفار</span> تا خداوند به وسیله آنان کفار را به خشم آورد. </p> <h3> <span class="title" rel="48_29">وعده خدا به مغفرت و اجر عظیم شامل همه کسانی که با پیامبر (ص) بودند (صحابه) نمی‌شود</span> </h3> <p> <span class="aya" rel="48_29" data-words="48-59">وعد الله الذین آمنوا و عملوا الصالحات منهم مغفرة و أجرا عظیما</span> <span class="phrase">-ضمیر <em rel="fa_48_29_55-55" data-sentence="6:34">منهم</em>  به <em rel="fa_48_29_5-6" data-sentence="66:11">الذین معه</em> برمی‌گردد.</span> و کلمه <em>من</em> به طوری که از ظاهر چنین کلامی برمی‌آید تبعیض را می‌رساند، و از این کلام استفاده می‌شود که مغفرت و اجر عظیم در حدوث و بقائش هم مشروط به ایمان است و هم مشروط است به عمل صالح. پس اگر از کسانی که با رسول خدا (ص) بودند افرادی بوده باشند که در باطن ایمان نداشته‌اند، و مانند منافقین ایمانشان زبانی بوده، و توانسته‌اند نفاق خود را از دیگران پنهان بدارند،  (چون بعضی از منافقین معروف به نفاق بودند، و بعضی از آنها معروف به ایمان)، چنین کسانی مغفرت و اجر عظیم ندارند، هم چنان که آیه شریفه‌ <span class="aya" rel="9_101" data-words="7-17">و من أهل المدینة مردوا علی النفاق لا تعلمهم نحن نعلمهم</span><span class="footnote" rel="1" title="بدرستی، کسانی که مرتد شدند و به سوی شرک و کفر قبلی خود برگشتند، بعد از آنکه هدایت برایشان روشن گردید و اگر می‌خواستیم آنان را معرفی می‌کردیم، ولی تو خودت ایشان را با سیمایشان شناختی سوره محمد، آیه ۳۰">*</span> از وجود چنین منافقینی خبر می‌دهد. </p> <p>و نیز اگر کسانی که با رسول خدا (ص) بودند در آغاز ایمان آوردند، ولی بعدا به شرک و کفر گرائیدند، آنان نیز مغفرت و اجر عظیم ندارند، هم چنان که   <code class="page" rel="18,449"/> آیه شریفه‌ <span class="aya" rel="47_25" data-words="1-11">إن الذین ارتدوا علی أدبارهم من بعد ما تبین لهم الهدی</span>... <span class="aya" rel="47_30" data-words="1-6">و لو نشاء لأریناکهم فلعرفتهم بسیماهم</span><span class="footnote" rel="1" title="روح المعانی، ج ۲۶، ص ۱۲۸">*</span> از وجود آنان خبر می‌دهد. </p> <p>و نیز اگر کسی از اصحاب رسول خدا (ص) ایمان آورد-و واقعا هم ایمان آورد-و به سوی کفر و شرک برنگشت، ولی عمل صالح هم نکرد، او نیز مغفرت و اجر عظیم ندارد. هم چنان که از آیات افک هم این معنا استفاده می‌شود، چون بعضی از کسانی که در این واقعه دست داشتند صحابی بودند، بدری هم بودند، و در عین حال خدای تعالی در باره‌شان می‌فرماید: <span class="aya" rel="24_23" data-words="1-15">إن الذین یرمون المحصنات الغافلات المؤمنات لعنوا فی الدنیا و الآخرة و لهم عذاب عظیم</span><span class="footnote" rel="2" title="اگر انبیاء هم شرک بورزند تمامی مساعیشان بی نتیجه می‌شود سوره انعام، آیه ۸۸">*</span> با این حال آنهایی که نسبت زنا به عایشه دادند، جزء مؤمنین بودند ولی در عین حال، مغفرت و اجر عظیم ندارند. و نیز از آیه <span class="aya" rel="49_6" data-words="5-9">إن جاءکم فاسق بنبإ فتبینوا</span> - اگر فاسقی برایتان خبری آورد تحقیق کنید که در باره ولید بن عقبه است برمی‌آید که در عین اینکه صحابی بود و جزء مؤمنین به شمار می‌رفت ولی فاسق شده، و به حکم آیه‌ <span class="aya" rel="9_96" data-words="8-14">فإن الله لا یرضی عن القوم الفاسقین</span><span class="footnote" rel="3" title="مجمع البیان، ج ۹، ص ۱۲۷">*</span> خدا از مردم فاسق راضی نمی‌شود. </p> <p>و نظیر این اشتراط، یعنی شرط ایمان واقعی و عمل صالح، اشتراط وفاء است، که در آیه شریفه‌ <span class="aya" rel="48_10" data-words="1-26">إن الذین یبایعونک إنما یبایعون الله ید الله فوق أیدیهم فمن نکث فإنما ینکث علی نفسه و من أوفی بما عاهد علیه الله فسیؤتیه أجرا عظیما</span> گذشت. و ابن عباس هم در روایتی که آن نیز گذشت از آیه‌ <span class="aya" rel="48_18" data-words="10-16">فعلم ما فی قلوبهم فأنزل السکینة علیهم</span> این طور فهمید و گفت: سکینت بر کسی نازل می‌شود که خدا در دل او وفایی سراغ داشته باشد.<span class="footnote" rel="4" title="مجمع البیان، ج ۹، ص ۱۲۷">*</span> باز نظیر آیه مورد بحث در اشتراط، شرایط مذکور در آیه‌ <span class="aya" rel="24_55" data-words="1-11">وعد الله الذین آمنوا منکم و عملوا الصالحات لیستخلفنهم فی الأرض</span>... <span class="aya" rel="24_55" data-words="35-42">و من کفر بعد ذلک فأولئک هم الفاسقون</span><span class="footnote" rel="5" title="سوره نور، آیه ۵۵">*</span> است که می‌فرماید خدای تعالی به کسانی که ایمان آورده، و عمل صالح           <code class="page" rel="18,450"/> کردند، وعده داده که ایشان را در زمین جانشین کند... و هر کس بعد از ایمان آوردن کفر بورزد، آنان فاسقانند . </p> <h3> <span class="title" rel="48_29">نقل و رد این سخن که وعده مغفرت و اجر عظیم در آیه: <span class="aya" rel="48_29" data-words="48-55">وعد الله الذین آمنوا و عملوا الصالحات منهم...</span> شامل همه صحابه است</span> </h3> <p> <span class="phrase">بعضی از مفسرین<span class="footnote" rel="1" title="سوره نور، آیه ۵۵">*</span> گفته‌اند: کلمه <em>من</em> در آیه شریفه بیانیه است، نه تبعیضی، و در نتیجه <em rel="fa_48_29_48-48" data-sentence="153:202">وعده</em> در آیه یعنی وعده مغفرت و اجر عظیم، شامل تمامی افرادی که با پیامبر بودند، یعنی شامل تمامی صحابه آن جناب، می‌شود، هر چند که منافق شناخته شده، یا منافق شناخته نشده و یا فاقد عمل صالح و یا فاسق بوده باشند.</span> </p> <p>این حرف صحیح نیست: زیرا به طوری که دیگران هم گفته‌اند کلمه <em>من</em> اگر بیانیه باشد به هیچ وجه داخل بر ضمیر نمی‌شود، و درکلام عرب چنین چیزی سابقه ندارد. و <span class="phrase">اگر این مفسرین به آیه‌ <span class="aya" rel="48_25" data-words="38-43">لو تزیلوا لعذبنا الذین کفروا منهم</span> استشهاد کنند که کلمه <em>من</em> با اینکه بیانیه است بر ضمیر <em>هم</em> داخل شده، جواب می‌گوییم این استشهاد وقتی درست است که ضمیر در <em>تزیلوا</em> تنها به مؤمنین برگردد، و ضمیر <em rel="fa_48_29_55-55" data-sentence="293:180">منهم</em> به کفار برگردد، و حال آنکه در تفسیر آیه گفتیم هر دو ضمیر به مجموع مؤمنین و کفار مکه برمی‌گردد، و در نتیجه کلمه <em>من</em> در آنجا نیز تبعیضی است، نه بیانیه، پس استشهاد درست نیست.</span> </p> <p>و بعد از همه این حرفها اگر وعده مغفرت یا خود مغفرت شامل همه نامبردگان، به طور مطلق بشود و هیچ شرطی از ایمان و عمل صالح در کار نباشد، و همه آمرزیده باشند-چه ایمان داشته باشند، و چه مشرک باشند، چه عمل صالح کرده باشند و چه عمل فسق انجام داده باشند-باید به طور قطع و به روشنی ملتزم شویم به اینکه تمامی تکالیف دینی در باره غیر مؤمنین لغو و بیهوده بوده، و اصلا تکلیف از آنان برداشته شده. و این مطلبی است که قرآن و سنت آن را به شدت دفع می‌کند. </p> <p>پس اشتراط مذکور اشتراطی است صحیح که فی نفسه هر چند آیه و روایتی آن را نگفته باشد واقعیت دارد. خدای تعالی حتی در باره انبیایش فرموده: <span class="aya" rel="6_88" data-words="10-17">و لو أشرکوا لحبط عنهم ما کانوا یعملون</span><span class="footnote" rel="2" title="روح المعانی، ج ۲۶، ص ۱۲۳">*</span> و اشتراط ایمان را حتی در مورد انبیایش با اینکه معصوم بودند اثبات کرده، آن وقت چگونه می‌توانیم در دیگران آن را معتبر نشماریم. </p> <p>حال اگر بگویی: اشتراط وعده مغفرت و اجر عظیم به ایمان و عمل صالح، اشتراطی است عقلی، که بیانش گذشت، و نمی‌شود آن را انکار کرد، و لیکن سیاق آیه     <code class="page" rel="18,451"/> <span class="aya" rel="48_29" data-words="48-55">وعد الله الذین آمنوا و عملوا الصالحات منهم</span> شهادت می‌دهد به اینکه اصحاب رسول خدا (ص) هم ایمان داشته‌اند و هم عمل صالح، و خلاصه واجد شرط بوده‌اند. </p> <p><span class="phrase">مخصوصا با در نظر گرفتن اینکه کلمه <em rel="fa_48_29_55-55" data-sentence="34:129">منهم</em> را بعد از جمله‌ <span class="aya" rel="48_29" data-words="50-54">الذین آمنوا و عملوا الصالحات</span> آورد که می‌فهماند عمل صالح.</span> جدای از آنان نبوده، بخلاف آیه‌ <span class="aya" rel="24_55" data-words="1-9">وعد الله الذین آمنوا منکم و عملوا الصالحات لیستخلفنهم</span><span class="footnote" rel="1" title="روح المعانی، ج ۲۶، ص ۱۲۳">*</span> که به قول بعضی از مفسرین<span class="footnote" rel="2" title="روح المعانی، ج ۲۶، ص ۱۲۸">*</span> چنین دلالتی ندارد. باز مؤید این حرف، مدحی است که از مؤمنین کرده، و فرموده: <span class="aya" rel="48_29" data-words="12-20">تراهم رکعا سجدا یبتغون فضلا من الله و رضوانا</span> چون از این تعبیر استمرار در رکوع و سجود استفاده می‌شود. </p> <p><span class="phrase">در پاسخ می‌گوییم: اما اینکه کلمه <em rel="fa_48_29_55-55" data-sentence="33:720">منهم</em> در آیه شریفه بعد از جمله‌ <span class="aya" rel="48_29" data-words="50-54">الذین آمنوا و عملوا الصالحات</span> آمده، برای این نیست که دلالت کند بر اینکه عمل صالح منفک از اصحاب رسول خدا نبوده، بلکه برای این است که موضوع حکم مجموع دو طائفه‌ <span class="aya" rel="48_29" data-words="50-51">الذین آمنوا</span> و <span class="aya" rel="48_29" data-words="53-54">عملوا الصالحات</span> بود، و اثر مغفرت و اجر بر صرف ایمان و بدون عمل صالح مترتب نمی‌شود، و کلمه <em rel="fa_48_29_55-55" data-sentence="545:252">منهم</em> هم از آنجایی که متعلق به مجموع موضوع است، لذا جا دارد که بعد از تمام شدن موضوع یعنی بعد از ذکر <span class="aya" rel="48_29" data-words="50-51">الذین آمنوا</span> و نیز <span class="aya" rel="48_29" data-words="52-54">و عملوا الصالحات</span> گفته شود.</span> </p> <p>و اما در آیه شریفه‌ <span class="aya" rel="24_55" data-words="1-9">وعد الله الذین آمنوا منکم و عملوا الصالحات لیستخلفنهم</span> که ضمیر <em>منکم</em> بعد از ذکر ایمان و قبل از ذکر عمل صالحات آمده، برای این بوده که وجهه کلام و هدف آن بشارت دادن مؤمنین است، و در چنین زمینه‌ای مناسب‌تر آنست که در مخاطب قرار دادن مؤمنین شتاب شود، تا زودتر خرسند گشته و از شنیدن بشارت خوشحال گردند. پس نمی‌توان گفت آیه مذکور دلالت دارد بر اینکه موضوع در آن تنها ایمان است، هر چند عمل صالح نداشته باشند، ولی در آیه مورد بحث دلالت دارد بر اینکه مؤمنین مورد نظر آن منفک از عمل صالح نیستند. </p> <p>و اما اینکه گفتند<span class="footnote" rel="3" title="روح المعانی، ج ۲۶، ص ۱۲۸">*</span> : جمله‌ <span class="aya" rel="48_29" data-words="12-14">تراهم رکعا سجدا...</span>، دلالت بر استمرار دارد، ما نیز در آن حرفی نداریم، اما استمرار تا روز نزول آیه، نه تا چندی که زنده‌اند، پس ممکن است افراد مورد نظر آیه تا روز نزول آیه، هم ایمان داشته باشند و هم عمل صالح، ولی بعدا ایمان خود و یا عمل صالح را از دست داده باشند، و اشکالی که در کار است مربوط است به لغویت احکام در آینده آنان، نه در گذشته، چون آمرزش گناهان گذشته منافات ندارد با اینکه همان     <code class="page" rel="18,452"/> آمرزیدگان در آینده نیز مکلف باشند، نه تنها منافات ندارد، بلکه مؤکد آن نیز هست، بخلاف اینکه مغفرت مطلق باشد، و گناهان آینده را نیز شامل شود که دیگر با بقای تکلیف مولوی نمی‌سازد و دیگر معنا ندارد تکلیف باز هم معتبر باشد، ناگزیر باید بگوییم مشمولین این آیه بعد از نزول آیه، دیگر تکلیفی نداشته‌اند، و بطلان این حرف قطعی است. علاوه بر اینکه ارتفاع تکلیف مستلزم آنست که دیگر معصیتی نباشد، و حتی بزرگترین گناهان، معصیت و نافرمانی نباشد، چون دیگر فرمانی نیست تا مخالفتش نافرمانی باشد، و وقتی نافرمانی نبود، مغفرت معنا ندارد، پس مغفرت این طوری مستلزم عدم مغفرت است. <code class="page" rel="18,453"/> </p>
