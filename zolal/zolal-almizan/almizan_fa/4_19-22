<h3 class="ayas">سوره النساء آیه‌های ۱۹ تا ۲۲</h3><code class="section" rel="4_19-22"/><h3>ترجمه آیات</h3> <p> <span class="trans" rel="4_19">هان ای کسانی که ایمان آوردید این برای شما حلال نیست که بزور از شوهر رفتن زن میت جلوگیری کنید، تا بمیرد، و شما ارث او را بخورید، و در مضیقه‌شان بگذارید تا چیزی از مهریه‌ای که از شما گرفته‌اند به شما برگردانند، مگر آنکه عمل شنیع روشنی مرتکب شده باشند، که در این صورت تضییق جایز است، و با زنان بطور شایسته معاشرت کنید، و اگر از آنان بدتان می‌آید باید بدانید که ممکن است شما از چیزی بدتان بیاید که خدا خیر بسیار را در آن نهاده باشد.  «۱۹» </span><span class="trans" rel="4_20">و اگر خواستید به جای همسری که دارید همسر بگیرید، حتی اگر همسر اول یک پوست گاو پر از طلا کابین داده‌اید نباید چیزی از آن را پس بگیرید، چگونه و بچه مجوزی پس بگیرید با اینکه پس گرفتن آن بهتان و گناهی آشکار است. <code class="page" rel="4,402"/> «۲۰» </span><span class="trans" rel="4_21"> و چگونه پس بگیرید با اینکه بدنهای شما با هم تماس گرفته و همسران شما هنگام عقد ازدواج از شما پیمان محکم-بر وفاداری و امانت-گرفتند.  «۲۱» </span><span class="trans" rel="4_22">و با زنی که پدر شما با او ازدواج کرده ازدواج نکنید، که باطل است، مگر آنچه که در دوره جاهلیت انجام شده، که این عمل از مصادیق فاحشه و باعث خشم خدا و طریقه‌ای زشت است «۲۲» </span></p>     <h3>بیان آیات</h3> <p> در این آیات بمسائل مربوط به زنان که قبلا در آن سخن داشت برگشته بعضی دیگر از آن مسائل را بیان می‌کند و این آیات در عین حال مشتمل بر جمله: <span class="aya" rel="4_19" data-words="24-38">و عاشروهن بالمعروف فإن کرهتموهن فعسی أن تکرهوا شیئا و یجعل الله فیه خیرا کثیرا</span>، نیز هست که مضمونش اصلی است قرآنی، برای زندگی اجتماعی زن. </p> <p> <span class="aya" rel="4_19" data-words="1-7">یا أیها الذین آمنوا لا یحل لکم</span>... <span class="aya" rel="4_19" data-words="11-11">کرها</span> </p><h3> <span class="title" rel="4_19 4_22 4_20 4_21">بیان آیه شریفه مربوط به نهی از به ارث بردن زنان</span> </h3> <p> در دوران جاهلیت به طوری که در تاریخ و در روایات آمده رسم چنین بوده که همسر مردی که می‌مرده اگر مادر وراث نبود، جزء ارث به حسابش می‌آوردند، ورثه، او را نیز مانند اموال میت به ارث می‌بردند، و در اینکه کدامیک از ورثه، همسر میت را ارث ببرد رسم چنین بود که هر کس می‌خواست، جامه‌ای بر سر او می‌انداخت، و زن از آن او می‌شد، اگر دلش می‌خواست با او ازدواج می‌کرد، آنهم بدون مهریه، چون او را ارث برده بود، و اگر علاقه‌ای به این کار نمی‌داشت نزد خود نگه می‌داشت تا به نحوی از او استفاده مادی کند، یا شوهرش دهد، و مهریه‌اش را بگیرد و خرج کند، و یا اگر خواستگاری نمی‌داشت-در خانه‌اش بماند و بمیرد تا اموالش را-اگر مالی داشت-بارث ببرد. </p> <p>و <span class="phrase">آیه مورد بحث هر چند ظاهرش این است که می‌خواهد از سنت جاری در مردم جاهلیت نهی کند، همان سنت بارث بردن زنان، و هر چند که بعضی از مفسرین همین ظاهر را گرفته و گفته‌اند که آیه می‌خواهد از آن سنت بسیار زشت جلوگیری نماید، الا اینکه ذیل آیه شریفه که می‌فرماید: <em rel="fa_4_19_10-10" data-sentence="253:279">کرها</em> با این ظاهر سازگاری ندارد، حال چه اینکه ما این قید را توضیحی بگیریم، و بگوئیم همیشه بارث بردن زنان به کراهت آنان است، هیچ زنی دوست نمی‌دارد بعد از مرگ شوهرش مانند اثاث البیت او به ارث برود، و یا احترازی بگیریم و بگوئیم می‌خواهد بفرماید در صورتی که زن کراهت دارد او را ارث نبرید.</span> </p> <p>برای اینکه اگر آن را توضیحی بگیریم معنایش این می‌شود که به ارث رفتن زنان همیشه<code class="page" rel="4,403"/> به کراهت خود زنان است، و حال آنکه اینطور نیست-چون غیر این صورت نیز فرض دارد، و ممکن است زنی یا بخاطر علاقه به ورثه شوهر و یا به جهاتی دیگر بخواهد دائما در آن خانه بماند، و اگر قید را احترازی بگیریم معنای آیه چنین می‌شود که اگر زن راضی باشد، به ارث برده می‌شود، و نهی مخصوص مواردی است که ارث رفتن زن به دلخواه خود زن نباشد، این را هم می‌دانیم که باطل است و حکم خدا غیر آن است. </p> <p>بله آن چیزی که همیشه و یا غالبا مورد کراهت زنان شوهر مرده بوده است محرومیت از ازدواج و به ارث رفتن اموال آنان است، و ظاهرا آیه شریفه می‌خواهد از این معنا نهی کند، و بفرماید این ارث چون با کراهت صاحب مال است درست نیست، و اما ازدواج کردن با آنان به ملاک ارث مطلبی است که آیه‌ای دیگر که بعدا می‌آید و می‌فرماید: <span class="aya" rel="4_22" data-words="1-8">و لا تنکحوا ما نکح آباؤکم من النساء</span><span class="footnote" rel="1" title="سوره نساء آیه ۲۲">*</span> متعرض آن است، و هم چنین شوهر دادن آنان و خوردن ارثشان مطلبی است که آیه شریفه: <span class="aya" rel="4_32" data-words="15-19">و للنساء نصیب مما اکتسبن</span><span class="footnote" rel="2" title="سوره بقره آیه ۳۲">*</span> متعرض آن است، آیه شریفه زیر نیز به همه این جهالت دلالت دارد: <span class="aya" rel="2_240" data-words="17-26">فلا جناح علیکم فی ما فعلن فی أنفسهن من معروف</span>. </p> <p>و <span class="phrase">اما اینکه بعد از کلمه <em rel="fa_4_19_10-10" data-sentence="22:844">کرها</em> فرمود: <span class="aya" rel="4_19" data-words="12-15">و لا تعضلوهن لتذهبوا...</span> منظور از این عضل، غیر عضل از ازدواج برای خوردن مال او به عنوان ارث است، برای اینکه دنبال اینکه فرمود: زنان را عضل-منع-مکنید، می‌فرماید: <span class="aya" rel="4_19" data-words="15-18">لتذهبوا ببعض ما آتیتموهن</span> و آنان را از هیچ مقداری که به ایشان داده‌اید محروم نکنید، پس این جمله دلالت می‌کند بر اینکه مراد از عضل نامبرده، ندادن مهریه‌ای است که مرد باید به زن بپردازد، نه خوردن مال او از طریقی غیر طریق مهر و سخن کوتاه این که آیه شریفه می‌خواهد نهی کند از وراثت اموال زنان با این که خودشان راضی نیستند، نه وراثت خود زنان، پس اضافه ارث به کلمه <em>نساء</em> به تقدیر کلمه (اموال) است، و تقدیر آن ان ترثوا اموال النساء است، و ممکن هم هست کلمه اموال را در تقدیر نگیریم، و بگوئیم تعبیر ارث بردن زنان مجازی عقلی است، که باز معنایش ارث بردن اموال ایشان است.</span> </p> <p> <span class="aya" rel="4_19" data-words="12-15">و لا تعضلوهن لتذهبوا</span>... <span class="aya" rel="4_19" data-words="23-23">مبینة</span> این جمله که واو عاطفه بر سر دارد یا معطوف است به‌ جمله ترثوا... <em>و تقدیر کلام </em> ان ترثوا و لا ان تعضلوهن... است. </p> <p>و یا نهیی است معطوف بر جمله: <span class="aya" rel="4_19" data-words="5-7">لا یحل لکم...</span> چون این جمله نیز در معنای نهی     <code class="page" rel="4,404"/> است، و کلمه:  (عضل) به معنای منع و تنگ گرفتن و سختگیری است و کلمه:  (فاحشة) به معنای طریقه بسیار زشت و روش بسیار ناپسند است، که البته بیشتر، استعمالش در عمل زنا است و کلمه (مبینة) به معنای (متبینة) است، از سیبویه نیز نقل شده که گفته است (أبان) که باب افعال و (استبان) که باب استفعال است، و (بین) که باب تفعیل است، و (تبین) که باب تفعل است، همه به یک معنا است که هم بطور متعدی استعمال می‌شود، و مفعول می‌گیرد، و هم بطور لازم و بی مفعول بکار می‌رود، هم بطور لازم گفته می‌شود:  (أبان المساله) مساله روشن شد، و هم (استبان) و هم (بین) و هم (تبین)، هم چنان که بطور متعدی گفته می‌شود:  ابنت المسئلة و استبنتها و بینتها و تبینتها  (که در همه این تعبیرها معنا این است که من مساله را روشن کردم). </p> <p>این آیه شریفه نهی می‌کند از تنگ گرفتن بر زنان، حال این تنگ گرفتن به هر نحوی که باشد، و بخواهند به وسیله سخت‌گیریها او را ناچار کنند به اینکه چیزی از مهریه خود را ببخشد، تا عقد نکاحش را فسخ کنند، و از تنگی معیشت نجاتش دهند، پس تنگ گرفتن به این منظور بر شوهر حرام است، مگر آنکه زن، فاحشه مبینة و زنایی آشکار مرتکب شود، که در این صورت شوهر می‌تواند بر او تنگ بگیرد، تا به وسیله پول گرفتن طلاقش دهد. </p> <p>و این آیه با آیه دیگری که در باب بخشیدن مهریه می‌فرماید: <span class="aya" rel="2_229" data-words="8-35">و لا یحل لکم أن تأخذوا مما آتیتموهن شیئا إلا أن یخافا ألا یقیما حدود الله، فإن خفتم ألا یقیما حدود الله فلا جناح علیهما فیما افتدت به</span><span class="footnote" rel="1" title="سوره بقره آیه ۲۲۹">*</span>، منافات ندارد، چون این آیه بطور عموم نهی می‌کند از اینکه زن را به اجبار وادارند چیزی از مهریه‌اش را ببخشد، مگر آنکه این بخشش با تراضی طرفین باشد، و اما آیه مورد بحث، آیه سوره بقره را تخصیص می‌زند، و یک مورد از موارد اجبار و اکراه را استثنا می‌کند، و آن صورتی است که زن مرتکب فاحشه شده باشد. </p> <h3> <span class="title" rel="4_19">معنای معاشرت به وجه معروف با زنان در جمله‌ <span class="aya" rel="4_19" data-words="24-26">و عاشروهن بالمعروف</span> </span> </h3> <p> <span class="aya" rel="4_19" data-words="24-26">و عاشروهن بالمعروف...</span> کلمه (معروف) به معنای هر امری است که مردم در مجتمع خود آن را بشناسند، و آن را انکار نکنند، و بدان جاهل نباشند، و چون دستور به معاشرت کردن با زنان را مقید فرمود به قید  (معروف) قهرا معنای امر به معاشرت با زنان معاشرتی است که در بین مامورین به این امر یعنی مسلمانان معروف باشد. </p> <p>و معاشرتی که از نظر مردان معروف و شناخته شده، و در بین آنها متعارف است، این   <code class="page" rel="4,405"/> است که یک فرد از جامعه، جزئی باشد مقوم جامعه، یعنی در تشکیل جامعه دخیل باشد، و دخالتش مساوی باشد با دخالتی که سایر اعضا دارند، و در نتیجه تاثیرش در بدست آمدن غرض تعاون و همکاری عمومی به مقدار تاثیر سایر افراد باشد، و بالآخره همه افراد مورد این تکلیف قرار گیرند که هر یک کاری را که در وسع و طاقت دارد و جامعه نیازمند محصول آن کار است انجام دهند، و آنچه از محصول کارش مورد نیاز خودش است، به خود اختصاص دهد، و ما زاد را در اختیار سایر افراد جامعه قرار داده، در مقابل از ما زاد محصول کار دیگران آنچه لازم دارد بگیرد، این آن معاشرتی است که در نظر افراد جامعه معروف است، و اما اگر یک فرد از جامعه غیر این رفتار کند-و معلوم است که غیر این تنها یک فرض دارد-و آن این است که دیگران به او ستم کنند و استقلال او در جزئیت برای جامعه را باطل نموده، تابع و غیر مستقل سازند، به این معنا که دیگران از حاصل کار او بهره‌مند بشوند، ولی او از حاصل کار دیگران بهره‌ای نبرد، و شخص او را مورد استثنا قرار دهند. </p> <h3> <span class="title" rel="4_19 4_20 4_21 4_22">اختصاص بعضی طبقات و افراد به بعض مختصات، با وحدت ریشه انسانی آنها منافات ندارد</span> </h3> <p> و خدای تعالی در کتاب کریمش بیان کرده که مردم همگی و بدون استثنا چه مردان و چه زنان شاخه‌هایی از یک تنه درختند، و اجزا و ابعاضی هستند برای طبیعت واحده بشریت، و مجتمع در تشکیل یافتن، محتاج‌ به همه این اجزا است، همان مقدار که محتاج جنس مردان است، محتاج جنس زنان خواهد بود، هم چنان که فرمود: <span class="aya" rel="3_195" data-words="14-16">بعضکم من بعض</span> (همه از همید). </p> <p>و این حکم عمومی منافات با این معنا ندارد، که هر یک از دو طایفه زن و مرد خصلتی مختص به خود داشته باشد، مثلا نوع مردان دارای شدت و قوت باشند، و نوع زنان طبیعتا دارای رقت و عاطفه باشند، چون طبیعت انسانیت هم در حیات تکوینی و هم اجتماعیش نیازمند به ابراز شدت و اظهار قوت است، و هم محتاج به اظهار مودت و رحمت است، هم چنان که نیازمند به آن است که دیگران نسبت به او اظهار شدت و قوت کنند و هم اظهار محبت و رحمت نمایند، و این دو خصلت دو مظهر از مظاهر جذب و دفع عمومی در مجتمع بشری است. </p> <p>روی این حساب دو طایفه مرد و زن از نظر و زن و از نظر اثر وجودی با هم متعادلند، هم چنان که افراد طایفه مردان با همه اختلافی که در شؤون طبیعی و اجتماعی دارند، بعضی قوی و عالم و زیرک و بزرگ و رئیس و مخدوم و شریف، و بعضی دیگر ضعیف و جاهل و کودن و مرءوس و خادم و پست‌اند، و همچنین تفاوتهایی دیگر از این قبیل دارند، در عین حال از نظر وزن و تاثیری که در ساختمان این مجتمع بشری دارند متعادلند. </p> <p>پس می‌توان گفت و بلکه باید گفت که این است آن حکمی که از ذوق مجتمع سالم و دور از افراط و تفریط منبعث می‌شود، از ذوق مجتمعی که طبق سنت فطرت تشکیل شده و عمل<code class="page" rel="4,406"/> می‌کند و از آن منحرف نمی‌شود، اسلام نیز در آیه مورد بحث و دستورات دیگر خواسته است انحراف جامعه را برطرف نموده، به طرف همان سنت فطرت بکشاند، بنا بر این برای چنین جامعه‌ای هیچ چاره‌ای جز این نیست که حکم تسویه در معاشرت در آن جاری شود، و این همان است که به عبارت دیگر از آن به حریت اجتماعی و آزادی زنان و مردان تعبیر می‌کنیم، و حقیقت آن این است که انسان بدان جهت که انسان است دارای فکر و اراده است، و نیز دارای اختیار است، می‌تواند آنچه برایش سودمند است از آنچه مضر است انتخاب کند، و در این اختیارش استقلال دارد، و همین انسان وقتی وارد اجتماع می‌شود، در آن حال نیز اختیار دارد، و لیکن در حدودی که مزاحم با سعادت مجتمع انسانی نباشد، در این چهار دیواری استقلال در انتخاب را دارد، و هیچ مانعی نمی‌تواند از اختیار او جلو بگیرد، و یا او را در انتخاب و اختیار تابع بی‌چون و چرای غیر سازد. </p> <p>این معنا نیز منافات ندارد با اینکه بعضی از طبقات و یا بعضی از افراد از یک طبقه به خاطر مصالحی از پاره‌ای مزایا برخوردار و یا از پاره‌ای امتیازات محروم باشند. مثلا مردان در اسلام بتوانند قاضی و حاکم شوند، و به جهاد بروند، و بر آنها واجب باشد نفقه زنان را بدهند، و احکامی دیگر از این قبیل خاص آنان باشد، و زنان از آنها محروم باشند، و نیز کودکان نابالغ اقرارشان نافذ نباشد، و نتوانند مستقلا معامله کنند، و مکلف به تکالیف اسلام نباشند، و امثال این احکام که در باب حجر (و افرادی که از تصرفات مالی محجورند) در کتب فقهی ذکر شده است. </p> <p>پس همه این تفاوتها خصوصیات احکامی است که متوجه طبقات و اشخاصی از مجتمع می‌شود، و علتش اختلافی است که در وزن اجتماعی آنان است، در عین اینکه همه در اصل داشتن وزن انسانی و اجتماعی شریکند، چون ملاک در داشتن اصل وزن انسان بودن و دارای فکر و اراده بودن است، که در همه هست. </p> <p>البته این را هم بگوئیم که این احکام اختصاصی مختص به شریعت مقدسه اسلام نیست، بلکه در تمامی قوانین‌ مدنی و حتی در همه اجتماعاتی که برای خود سنتی دارند کم و بیش یافت می‌شود، هر چند که قانون نداشته باشند، و زندگیشان جنگلی باشد، و با در نظر گرفتن این مطالب اگر بخواهیم همه را در یک عبارت کوتاه بگنجانیم جامع‌ترین آن عبارات جمله مورد بحث است که می‌فرماید: <span class="aya" rel="4_19" data-words="24-26">و عاشروهن بالمعروف</span> که بیانش گذشت. </p> <p>و اما جمله: <span class="aya" rel="4_19" data-words="27-38">فإن کرهتموهن فعسی أن تکرهوا شیئا و یجعل الله فیه خیرا کثیرا</span> از قبیل اظهار یک امر مسلم و معلوم، به صورت امری مشکوک و محتمل است، تا غریزه تعصب را در<code class="page" rel="4,407"/> شنونده تحریک نکند، نظیر آیه زیر که می‌فرماید: <span class="aya" rel="34_24-25" data-words="1-29">قل من یرزقکم من السماوات و الأرض قل الله و إنا أو إیاکم لعلی هدی أو فی ضلال مبین، قل لا تسئلون عما أجرمنا و لا نسئل عما تعملون</span><span class="footnote" rel="1" title="بگو او کیست که شما را از آسمان و زمین روزی می‌دهد؟ بگو خدا، و محققا ما و یا شما یا بر طریق هدایتیم، و یا در ضلالتی آشکارا، بگو شما از جرم ما باز خواست نمی‌شوید، و ما نیز از آنچه شما می‌کنید مؤاخذه نمی‌شویم سوره سبأ آیه ۲۴-۲۵">*</span>. </p> <p>خواهی پرسید چرا قرآن با تعبیر ملایم خواست رسوم و تعصبات مخاطب را تحریک نکند؟ جوابش این است که مجتمع بشری در آن روز یعنی در عصر نزول قرآن زن را در جایگاه و موقعیتی که در متن واقع دارد، جای نمی‌داد، و از اینکه زن را جزء اجتماع بشری بداند کراهت داشت، و حاضر نبود او را مانند طبقه مردان جزء مقوم بشمارد، بلکه مجتمعاتی که در آن عصر روی پای خود ایستاده بودند، یا مجتمعی بود که زن را موجودی طفیلی و خارج از جامعه انسانی و ملحق بدان می‌دانست، ملحق دانستنش از باب ناچاری بود، چون می‌خواست از وجودش استفاده کند، و یا مجتمعی بود که او را انسان می‌دانست، ولی انسانی ناقص در انسانیت، نظیر کودکان و دیوانگان، با این تفاوت که کودکان بالآخره روزی بالغ می‌شوند، و داخل انسانهای تمام عیار می‌شوند، و دیوانگان نیز احتمالا روزی بهبودی می‌یافتند، ولی زنان برای همیشه به انسانیت کامل نمی‌رسیدند، در نتیجه باید برای همیشه در تحت استیلای مردان زندگی کنند، و شاید این که در جمله: <span class="aya" rel="4_19" data-words="27-28">فإن کرهتموهن...</span> کراهت را به خود زنان نسبت داد، و فرمود:  (اگر از زنان کراهت داشتید) و نفرمود:  (اگر از ازدواج با زنان کراهت داشتید)، به خاطر این بوده که به این معنا اشاره کرده باشد. </p> <p><code class="aya" rel="4_20"/> <span class="aya" rel="4_20" data-words="1-7">و إن أردتم استبدال زوج مکان زوج...</span> کلمه (استبدال) از ماده (ب د ل) و از باب استفعال است، و استبدال زوجی به جای زوجی دیگر گویا به معنای قائم مقام کردن همسر دومی، در جای همسر اولی است، و یا از قبیل تضمین یعنی گنجاندن معنایی است در لفظی که ظاهرش به آن معنا نیست. </p> <p>بنا بر این جمله قائم مقام کردن زنی در جای زن اولی، عوض کردن این به آن است، و به همین جهت است که هم جمله (اردتم-خواستید) را آورد، و هم تعبیر به (استبدال) را که خواستن در آن نیز هست، و اگر استبدال به همان معنای لغویش بود، دیگر احتیاجی نبود که جمله:  (اردتم) را بیاورد، معلوم می‌شود همانطور که گفتیم منظور از استبدال طلب بدل نیست، بلکه جایگزین کردن همسری به جای همسر اولی است و بنا بر این معنای جمله این می‌شود:  (و   <code class="page" rel="4,408"/> اگر خواستید جایگزین کنید همسری را در جای همسری دیگر بر سبیل استبدال، چنین و چنان کنید). </p> <p>کلمه (بهتان) به معنای هر سخنی و هر عملی است که شنونده و بیننده را مبهوت و متحیر کند، و بیشتر در مورد دروغ زبانی استعمال می‌شود، و گرنه کلمه بهتان در اصل مصدر است، و در آیه شریفه در معنای فعل استعمال شده، یعنی گرفتن بیجا و تجاوزگرانه از مهریه زن، و این کلمه و همچنین کلمه (اثما) در آیه شریفه از نظر موقعیت ادبی حال است از جمله: <span class="aya" rel="4_20" data-words="16-17">أ تأخذونه</span> و استفهام در آیه انکاری است. </p> <p>معنای آیه این است که اگر خواستید بعضی از زنان خود را طلاق دهید، و با زنی دیگر به جای او ازدواج کنید، از مهریه‌ای که به همسر طلاقی خود در هنگام ازدواجش داده بودید چیزی پس نگیرید هر چند که آن مهریه مال بسیار زیادی باشد، و آنچه می‌خواهید بدون رضایتش بگیرید نسبت به آنچه داده‌اید، بسیار اندک باشد. </p> <p><code class="aya" rel="4_21"/> <span class="aya" rel="4_21" data-words="1-9">و کیف تأخذونه و قد أفضی بعضکم إلی بعض...</span> استفهام در این جمله به منظور شگفت‌انگیزی در دیگران است، و مصدر (افضاء) که فعل ماضی (افضی) از آن گرفته شده، به معنای اتصال به طور چسبیدن است، و اصل آن یعنی ثلاثی مجردش فضا است که به معنای وسعت است. </p> <p>و از آنجایی که گرفتن مهریه بدون رضایت زن بغی و ظلم است، و مورد آن مورد اتصال و اتحاد است، این معنا باعث شد که تعجب کردن از آن صحیح باشد، چون این شوهر با زنی که طلاقش داده به وسیله ازدواجی که با هم کرده بودند، و به خاطر نزدیکی و وصلتی که داشتند، مثل شخص واحد شده بودند و آیا ظلم کردن این شوهر به آن همسر که در حقیقت ظلم کردن به خودش است، و مثل این است که بخود آسیب برساند، جای تعجب نیست؟ قطعا هست، و لذا از در تعجب می‌پرسد چطور حق او را از او می‌گیری، با اینکه تو و او یک روح در دو بدن بودید، و یا به عبارتی دیگر از نظر پیوند دو روح در یک بدن بودید؟ و اما اینکه فرمود: <span class="aya" rel="4_21" data-words="10-14">و أخذن منکم میثاقا غلیظا</span> ظاهرش این است که مراد از میثاق غلیظ، همان علقه‌ایست که عقد ازدواج و امثال آن در بین آن دو محکم کرده بود. و از لوازم این میثاق مساله صداق بود، که در هنگام عقد معین می‌شود، و زن آن را از شوهر طلبکار می‌گردد. </p> <p>و ای بسا گفته باشند که: مراد از میثاق غلیظ عهدی است که در هنگام عقد از مرد برای زن گرفته می‌شود که مثلا او را بطور شایسته نگه بدارد، و گرنه بطور شایسته طلاق بدهد  (همان دستوری که خود خدای تعالی در این باره داده و) فرموده: <span class="aya" rel="2_229" data-words="3-7">فإمساک بمعروف أو تسریح بإحسان</span><span class="footnote" rel="1" title="سوره بقره آیه ۲۲۹">*</span>. </p> <p>و چه بسا بعضی دیگر گفته باشند: مراد از این میثاق، حکم حلیتی است که بعد از عقد نکاح شرعا تشریع شده، ولی دوری این دو وجه از ظاهر عبارت آیه بر کسی پوشیده نیست. </p> <h3>بحث روایتی‌ <span class="title" rel="4_19 4_22 4_21 4_20"> (در ذیل آیات مربوط به ارث رفتن زن و ازدواج با زن پدر) </span> </h3> <p> در تفسیر عیاشی از هاشم بن عبد اللَّه-روایت آمده که گفت: من به سری بجلی گفتم: معنای آیه: <span class="aya" rel="4_19" data-words="12-18">و لا تعضلوهن لتذهبوا ببعض ما آتیتموهن</span> چیست؟ می‌گوید: او از کسی سخنی نقل کرد و سپس گفت منظور نهی از آن سنتی است که نبطی‌ها داشتند، وقتی کسی می‌مرد شخصی جامه خود را بر سر زن او می‌انداخت آن زن دیگر نمی‌توانست با دیگری ازدواج کند، و این سنت در عرب دوره جاهلیت جاری بود<span class="footnote" rel="2" title="تفسیر عیاشی ج ۱ ص ۲۲۹">*</span>. </p> <p>و در تفسیر قمی در روایت ابی الجارود از امام باقر (ع) آمده که در معنای آیه: <span class="aya" rel="4_19" data-words="1-11">یا أیها الذین آمنوا لا یحل لکم أن ترثوا النساء کرها</span> فرموده: در جاهلیت و در اوائلی که قبائل عرب اسلام آوردند رسم چنین بود که وقتی شخصی دوستش می‌مرد، و زنی از او می‌ماند، او جامه خود را بر سر آن زن می‌انداخت و همین باعث می‌شد ازدواج با آن زن را به ارث ببرد، به این معنا که این ازدواج دیگر مهریه نمی‌خواست، با همان مهریه‌ای که رفیقش او را همسر خود کرده بود همسر وی می‌شد، همانطوری که اگر این شخص پسر متوفی بود هم نکاح زن پدر را ارث می‌برد و هم مال پدر را، مثلا وقتی که ابو قیس بن أسلت از دنیا رفت، پسرش محصن بن أبی قیس، جامه خود را بر سر همسر پدرش کبیشه دختر معمر بن معبد انداخت، و در نتیجه با مهریه‌ای که پدر به او داده بود وارث نکاحش شد و سپس او را بلاتکلیف رها کرد، نه با وی همخوابگی کرد، و نه نفقه‌اش را داد، کبیشه نزد رسول خدا (ص) شکایت برد، که یا رسول اللَّه شوهرم ابو قیس بن أسلت از دنیا رفت، و پسرش محصن وارث نکاح من شد، نه با من همخوابگی دارد، و نه نفقه‌ام را می‌دهد، و نه رهایم می‌کند که به خانواده و اهلم بپیوندم. </p> <p>رسول خدا (ص) فرمود: تو فعلا به خانه‌ات برگرد تا اگر خدای تعالی در باره مسأله‌ات حکمی نازل کرد خبرت کنم، در این میان آیه شریفه:     <code class="page" rel="4,410"/> <span class="aya" rel="4_22" data-words="1-20">و لا تنکحوا ما نکح آباؤکم من النساء إلا ما قد سلف إنه کان فاحشة و مقتا و ساء سبیلا</span> نازل شد و کبیشه به اهل خودش پیوست، این تنها کبیشه نبود که چنین شد، در مدینه زنانی دیگر بودند که نکاحشان به ارث رفته بود، چیزی که هست نکاح کبیشه را پسر شوهر ارث برده بود، که خدای تعالی این آیه را نازل کرد<span class="footnote" rel="1" title="تفسیر قمی ج ۱ ص ۱۳۴">*</span> که: <span class="aya" rel="4_19" data-words="1-11">یا أیها الذین آمنوا لا یحل لکم أن ترثوا النساء کرها</span>. </p> <p>مؤلف قدس سره: آخر روایت خالی از اضطراب در معنا نیست، و این داستان و اینکه آیات مورد بحث در باره آن نازل شده در عده‌ای از روایات اهل سنت نیز آمده است، چیزی که هست، همه و یا بیشتر این روایات در این مورد وارد شده، که آیه شریفه: <span class="aya" rel="4_19" data-words="1-10">یا أیها الذین آمنوا لا یحل لکم أن ترثوا النساء...</span> در باره این قصه نازل شده، و خواننده محترم توجه کرد که در بیان قبلی گفتیم: سیاق آیات با این معنا سازگار نیست. </p> <p>و با این حال در اینکه چنین سنتی در جاهلیت وجود داشته، و در اینکه آیات قرآنی مورد بحث به وجهی ارتباط با آن و با عادت جاریه در بین عرب آن روز که آیات نازل می‌شده داشته. کم و بیش شکی نیست، پس آنچه در این باب مورد اعتماد است همان بیان سابق، است و بس. </p> <p>و در مجمع البیان در تفسیر آیه: <span class="aya" rel="4_19" data-words="19-23">إلا أن یأتین بفاحشة مبینة...</span> می‌گوید: بهتر آن است که آیه را حمل کنیم بر همه گناهان، نه تنها زنا و سپس اضافه کرده که همین معنا از امام ابی جعفر (ع) روایت شده است<span class="footnote" rel="2" title="تفسیر مجمع البیان، ج ۳ ص ۲۴">*</span>. </p> <p>و در تفسیر برهان از شیبانی نقل شده که گفته است کلمه: <em>فاحشة</em> به معنای عمل زنا است، و مساله چنین است که اگر مردی مطلع شد که همسرش زنا داده، می‌تواند از او فدیه بگیرد، و این معنا از امام ابی جعفر امام باقر (ع) روایت شده است<span class="footnote" rel="3" title="تفسیر برهان، ج ۱ ص ۳۵۵">*</span>. </p> <p>و در الدر المنثور است که ابن جریر از جابر روایت آورده که گفت: رسول خدا (ص) فرمود: در مورد زنان از خدا بترسید، چون شما آنان را به عنوان امانت خدا گرفته‌اید، و آلت تناسلیشان را با کلام خدا برای خود حلال کرده‌اید، بر زنان نیز لازم است که هیچ مرد اجنبی را که شما مردان دوستش نمی‌دارید به خانه شما راه ندهند، و اگر چنین کردند ایشان را بزنید، اما نه به حدی که از خانه و زندگی بیزار شوند، و بر مردان لازم است که       <code class="page" rel="4,411"/> خوراک و پوشاک زنان را بطور شایسته بدهند<span class="footnote" rel="1" title="سوره نساء آیه ۲۳">*</span>. </p> <p>و در همان کتاب است که ابن جریر از ابن عمر روایت کرده که گفت: رسول خدا  (ص) فرمود: ایها الناس زنان نزد شما، زمین لگد خورده‌اند و شما آنان را به امانت خدا گرفته‌اید، و با کلمه خدا آلت تناسلی‌شان را برای خود حلال کرده‌اید، البته شما به گردن آنان حقوقی دارید، که یکی از آنها این است که احدی را در بستر زناشویی شما راه ندهند، و در هیچ کار پسندیده نافرمانی‌تان نکنند، که اگر چنین کردند رزقشان و لباسشان را بطور شایسته می‌برند<span class="footnote" rel="2" title="الدر المنثور ج ۲ ص ۱۳۴ ط دار المعرفة بیروت">*</span>. </p> <p>مؤلف قدس سره: در سابق بیانی که معنای این روایات را روشن سازد گذشت. و در کافی و تفسیر عیاشی از امام ابی جعفر (ع) روایت آمده که در معنای جمله: <span class="aya" rel="4_21" data-words="10-14">و أخذن منکم میثاقا غلیظا</span> فرموده: منظور از میثاق، همان جملاتی است که با آن عقد نکاح را می‌بندند،<span class="footnote" rel="3" title="تفسیر عیاشی، ج ۱ ص ۲۲۹ حدیث ۶۸ ط مکتبه علمیه اسلامیة">*</span> تا آخر روایت. </p> <p>و در تفسیر مجمع البیان است که منظور از میثاق غلیظ همان عقد و پیمانی است که در حین عقد ازدواج از شوهر می‌گیرند، که همسرش را به خوبی و خوشی نگه دارد، و یا به خوبی و خوشی طلاق دهد، آن گاه می‌گوید این معنا از امام ابی جعفر (ع) روایت شده است<span class="footnote" rel="4" title="مجمع البیان ج ص">*</span>. </p> <p>مؤلف قدس سره: این معنا از جمعی از مفسرین قدیم چون ابن عباس و قتاده و ابی ملیکه نیز نقل شده، و آیه شریفه آن را رد نمی‌کند، زیرا این تعهدی که کسان عروس از داماد می‌گیرند که با او چنین و چنان رفتار کند چیزی است که می‌توان میثاق غلیظش نامید هر چند که ظاهرتر از این آن است که مراد از میثاق غلیظ همان عقد باشد که هنگام ازدواج جاری می‌سازد. </p> <p>و در الدر المنثور است که زبیر بن بکار در کتاب موفقیات از عبد اللَّه بن مصعب روایت کرده که گفت: عمر-بن خطاب-دستور داد زنان را بیش از چهل اوقیه مهر نکنید، که هر کس از این پس بیش از این مهر معین کند زائد بر چهل را به بیت المال می‌اندازم، زنی که در مجلس بود-گفت: تو ای عمر چنین حقی نداری، عمر پرسید: چرا؟ گفت برای اینکه خدای تعالی می‌فرماید:  (و اگر به زنی یک قنطار-پوستی از گاو پر از طلا-مهریه دادید حق ندارید چیزی از       <code class="page" rel="4,412"/> آن را پس بگیرید) عمر گفت: زنی در تشخیص حکم خدا به واقع رسید و مردی به خطا رفت<span class="footnote" rel="1" title="تفسیر الدر المنثور، ج ۲ ص ۱۳۲">*</span>. </p> <p>مؤلف این معنا را الدر المنثور از عبد الرزاق، و ابن منذر از عبد الرحمن سلمی نیز نقل کرده‌اند، و همچنین از سعید بن منصور و ابی یعلی به سندی خوب از مسروق روایت کرده، و در آن به جای چهل اوقیه چهار صد درهم آمده<span class="footnote" rel="2" title="تفسیر الدر المنثور، ج ۲ ص ۱۳۲">*</span>، و نیز از سعید بن منصور، و عبد بن حمید، از بکر بن عبد اللَّه مزنی آن را نقل کرده، و این روایات از نظر معنا نزدیک به همند. </p> <p>و نیز در آن کتاب آمده که ابن جریر از عکرمة روایت کرده که در باره آیه: <span class="aya" rel="4_22" data-words="1-8">و لا تنکحوا ما نکح آباؤکم من النساء</span> گفته است: این آیه در باره ابی قیس پسر أسلت نازل شده، که بعد از مردن پدرش أسلت همسر او أم عبید دختر ضمرة را ارث برد، و نیز در باره اسود بن خلف نازل شده که همسر پدرش خلف، یعنی دختر ابی طلحة بن عبد العزی بن عثمان بن- عبد الدار را بعد از مرگ پدرش ارث برد، و نیز در مورد صفوان بن امیه نازل شده، که همسر پدرش، امیة بن خلف یعنی فاخته دختر أسود بن مطلب بن اسد را بعد از مرگ پدر ارث برد، و همچنین در مورد منظور بن رباب که همسر پدرش رباب بن سیار یعنی ملیکه دختر خارجه را بعد از مرگ پدر به ارث برد<span class="footnote" rel="3" title="الدر المنثور ج ۲ ص ۱۳۴ ط دار المعرفة، بیروت">*</span>. </p> <p>و نیز در همان کتاب است که ابن سعد، از محمد بن کعب قرظی روایت کرده که گفت: در جاهلیت رسم چنین بود که وقتی مردی از دنیا می‌رفت، و زنی از خود به جای می‌گذاشت، پسرش از هر کس دیگری مقدم بود بر اینکه با همسر پدر ازدواج کند، -البته، اگر می‌خواست خودش با او ازدواج می‌کرد، و اگر می‌خواست به دیگری شوهرش می‌داد-. </p> <p>این در مورد زن پدر بود، نه زنی که پسر از او متولد شده، در همین دوره بود که ابو قیس پسر أسلت از دنیا رفت، و پسرش محصن به جایش نشست، و با همسر پدر ازدواج کرد، نه به او نفقه داد، و نه چیزی از ارث پدر، آن زن بعد از طلوع اسلام نزد رسول خدا (ص) شرفیاب شد، و جریان را به عرض آن جناب رسانید، حضرت فرمود: فعلا برگرد و شاید خدای تعالی در باره مسأله‌ات چیزی نازل کند، و چیزی نگذشت که آیه: <span class="aya" rel="4_22" data-words="1-8">و لا تنکحوا ما نکح آباؤکم من النساء...</span> نازل گردید، و نیز آیه شریفه: <span class="aya" rel="4_19" data-words="5-11">لا یحل لکم أن ترثوا النساء کرها</span> نازل شد<span class="footnote" rel="4" title="الدر المنثور ج ۲ ص ۱۳۴ ط دار المعرفة، بیروت">*</span>. </p> <p>مؤلف قدس سره: در سابق روایاتی از طرق شیعه نقل شد، که بر این داستان دلالت می‌کرد. </p> <p>     <code class="page" rel="4,413"/> و در همان کتاب آمده: ابن جریر و ابن منذر از ابن عباس روایت کرده‌اند که گفت: اهل جاهلیت آنچه را که خدا حرام کرده بود حرام می‌دانستند، به جز زن پدر، و جمع بین دو خواهر را، و در اسلام در باره اولی آیه: <span class="aya" rel="4_22" data-words="1-8">و لا تنکحوا ما نکح آباؤکم من النساء</span>، و در باره دومی جمله: <span class="aya" rel="4_23" data-words="53-57">و أن تجمعوا بین الأختین</span><span class="footnote" rel="1" title="الدر المنثور، ج ۲ ص ۱۳۳ ط دار المعرفة بیروت">*</span> نازل شد<span class="footnote" rel="2" title="الدر المنثور، ج ۲ ص ۱۳۳ ط دار المعرفة بیروت">*</span>. </p> <p>مؤلف قدس سره: در معنای این روایت روایاتی دیگر نیز هست. </p> 
