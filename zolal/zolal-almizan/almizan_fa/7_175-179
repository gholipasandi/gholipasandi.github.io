<h3 class="ayas">سوره الأعراف آیه‌های ۱۷۵ تا ۱۷۹</h3><code class="section" rel="7_175-179"/><h3>ترجمه آیات</h3> <p> <span class="trans" rel="7_175">حکایت کسی را که آیه‌های خویش به او تعلیم دادیم و از آن بدر شد و شیطان بدنبال او افتاد و از گمراهان شد برای آنها بخوان.  «۱۷۵» </span><span class="trans" rel="7_176">اگر می‌خواستیم وی را بوسیله آن آیه‌ها بلندش می‌کردیم ولی به زمین گرایید (پستی طلبید و به دنیا میل کرد) و هوس خویش را پیروی کرد، حکایت وی حکایت سگ است که اگر بر او هجوم بری پارس می‌کند و اگر او را واگذاری پارس می‌کند. این حکایت قومی است که آیه‌های ما را تکذیب کرده‌اند پس این خبر را بخوان شاید آنها اندیشه کنند.  «۱۷۶» </span><span class="trans" rel="7_177">چه بد است صفت قومی که آیه‌های ما را دروغ شمرده و با خویش ستم می‌کرده‌اند.  «۱۷۷» </span><span class="trans" rel="7_178">هر که را خدا هدایت کند هدایت یافته اوست و هر که را که گمراه کند آنان خودشان<code class="page" rel="8,433"/> زیانکارانند.  «۱۷۸» </span><span class="trans" rel="7_179">بسیاری از جن و انس را برای جهنم آفریده‌ایم دل‌ها دارند که با آن فهم نمی‌کنند چشم‌ها دارند که با آن نمی‌بینند گوش‌ها دارند که با آن نمی‌شنوند ایشان چون چارپایانند بلکه آنان گمراه‌ترند ایشان همانانند غفلت‌زدگان «۱۷۹» </span></p>         <h3>بیان آیات</h3> <h3> <span class="title" rel="7_175 7_176 7_177 7_178 7_179">بیان آیات مربوط به بلعم باعوراء و اشاره به اینکه تا مشیت خدا کمک نکند، اسباب و وسائل معمولی برای تحصیل سعادت بسنده نیست</span> </h3> <p> این آیات داستان دیگری از داستانهای بنی اسرائیل را شرح می‌دهد، و آن داستان  <em>بلعم بن باعورا</em> است، خدای تعالی پیغمبر خود رسول اکرم (صلوات اللَّه علیه) را دستور می‌دهد که داستان مزبور را برای مردم بخواند تا بدانند صرف در دست داشتن اسباب ظاهری و وسایل معمولی برای رستگار شدن انسان و مسلم شدن سعادتش کافی نیست، بلکه مشیت خدا هم باید کمک کند، و خداوند، سعادت و رستگاری را برای کسی که به زمین چسبیده (سر در آخور تمتعات مادی فرو کرده) و یکسره پیرو هوا و هوس گشته و حاضر نیست به چیز دیگری توجه کند، نخواسته است، زیرا چنین کسی راه به دوزخ می‌برد. آن گاه نشانه چنین اشخاص را هم برایشان بیان کرده و می‌فرماید: علامت اینگونه اشخاص این است که دلها و چشمها و گوشهایشان را در آنجا که به نفع ایشان است بکار نمی‌گیرند، و علامتی که جامع همه علامتها است این است که مردمی غافلند. </p> <p> <span class="aya" rel="7_175" data-words="1-9">و اتل علیهم نبأ الذی آتیناه آیاتنا فانسلخ منها...</span> بطوری که از سیاق کلام بر می‌آید معنای آوردن آیات، تلبس به پاره‌ای از آیات انفسی و کرامات خاصه باطنی است، به آن مقداری که راه معرفت خدا برای انسان روشن گردد، و با داشتن آن آیات و آن کرامات، دیگر در باره حق شک و ریبی برایش باقی نماند. </p> <p>و <span class="phrase">معنای <em rel="fa_7_175_8-8" data-sentence="6:228">انسلاخ</em> بیرون شدن و یا کندن هر چیزی است از پوست و جلدش، و این تعبیر کنایه استعاری از این است که آیات چنان در بلعم باعورا رسوخ داشت و وی آن چنان ملازم آیات بود که با پوست بدن او ملازم بود، و بخاطر حبث درونی که داشت از جلد خود بیرون آمد.</span> </p> <p>و <span class="phrase"><em rel="fa_7_176_12-12" data-sentence="0:154">اتباع</em> مانند <em rel="fa_7_176_12-12" data-sentence="64:133">اتباع</em> و <em rel="fa_7_176_12-12" data-sentence="125:118">تبع</em> پیروی کردن و بدنبال جای پای کسی رفتن است، و کلمات: <em rel="fa_7_176_12-12" data-sentence="234:54">تبع</em> و <em rel="fa_7_176_12-12" data-sentence="293:38">أتبع</em> و <em rel="fa_7_176_12-12" data-sentence="353:22">اتبع</em> هر سه به یک معنا است.</span> و <span class="phrase"><em>غی</em> و <em rel="fa_7_175_14-14" data-sentence="14:652">غوایة</em> ضلالت را گویند، و گویا بیرون شدن از راه بخاطر نتوانستن حفظ مقصد باشد، پس فرق میان <em>غوایت</em> و  <em>ضلالت</em> این است که اولی دلالت بر فراموش کردن مقصد و غرض هم می‌کند، پس کسی<code class="page" rel="8,434"/> که در بین راه در باره مقصد خود متحیر می‌شود <em rel="fa_7_175_14-14" data-sentence="336:376">غوی</em> است و کسی که با حفظ مقصد از راه منحرف می‌شود <em>ضال</em> است، و تعبیر اولی نسبت به خبری که در آیه است مناسب‌تر است، برای اینکه بلعم بعد از انسلاخ از آیات خدا و بعد از اینکه شیطان کنترل او را در دست گرفت راه رشد را گم کرد و متحیر شد، و نتوانست خود را از ورطه هلاکت رهایی دهد، و چه بسا هر دو کلمه یعنی غوایت و ضلالت در یک معنا استعمال شود، و آن خروج از طریق منتهی به مقصد است.</span> </p> <p>مفسرین در تعیین صاحب این داستان اقوال مختلفی دارند و-ان شاء اللَّه-همه آنها و یا بعضی از آنها در بحث روایتی آینده نقل می‌شود، و آیه شریفه هم بطوری که ملاحظه می‌فرمایید اسم او را مبهم گذاشته و تنها به ذکر اجمالی از داستان او اکتفاء کرده است، و لیکن در عین حال ظهور در این دارد که این داستان از وقایعی است که واقع شده، نه اینکه صرف مثال بوده باشد. </p> <p>و <span class="phrase">معنای آیه چنین است: <span class="aya" rel="7_175" data-words="1-3">و اتل علیهم</span> بخوان بر ایشان، یعنی بر بنی اسرائیل و یا همه مردم، خبر از امر مهمی راو آن <em rel="fa_7_175_4-4" data-sentence="160:318">نبا</em> داستان مردی است که‌ <span class="aya" rel="7_175" data-words="5-7">الذی آتیناه آیاتنا</span> ما آیات خود را برایش آوردیم، یعنی در باطنش از علائم و آثار بزرگ الهی پرده برداشتیم، و بهمین جهت حقیقت امر برایش روشن شد <span class="aya" rel="7_175" data-words="8-9">فانسلخ منها</span> پس بعد از ملازمت راه حق آن را ترک گفت.</span> </p> <p> <span class="aya" rel="7_175" data-words="10-14">فأتبعه الشیطان فکان من الغاوین</span> شیطان هم دنبالش را گرفت و او نتوانست خود را از هلاکت نجات دهد. </p> <p><code class="aya" rel="7_176"/> <span class="aya" rel="7_176" data-words="1-13">و لو شئنا لرفعناه بها و لکنه أخلد إلی الأرض و اتبع هواه...</span>  <span class="phrase"><em rel="fa_7_176_8-8" data-sentence="0:129">اخلاد</em> به معنای ملازمت دائمی است، و اخلاد بسوی ارض، چسبیدن به زمین است، و این تعبیر کنایه است از میل به تمتع از لذات دنیوی و ملازمت آن.</span> </p> <p>کلمه <em>لهث</em> وقتی در سگ استعمال می‌شود به معنای بیرون آوردن و حرکت دادن زبان از عطش است. </p> <h3> <span class="title" rel="7_176 7_175 7_177 7_178 7_179">مشیت الهی بر هدایت نکردن مردم ظالم و دلبستگان به زندگی خاکی قرار گرفته است</span> </h3> <p> پس اینکه فرمود: <span class="aya" rel="7_176" data-words="1-5">و لو شئنا لرفعناه بها</span> معنایش این می‌شود که اگر ما می‌خواستیم او را بوسیله همین آیات به درگاه خود نزدیک می‌کردیم (آری در نزدیکی به خدا ارتفاع از حضیض و پستی این دنیا است هم چنان که دنیا بخاطر اینکه انسان را از خدا و آیات او منصرف و غافل ساخته و به خود مشغول می‌سازد اسفل سافلین است) و بلند شدن و تکامل انسان بوسیله آیات مذکور که خود اسباب ظاهری الهی است باعث هدایت آدمی است، و لیکن سعادت را برای آدمی حتمی نمی‌سازد زیرا تمامیت تاثیرش منوط به مشیت خدا است و خداوند سبحان<code class="page" rel="8,435"/> مشیتش تعلق نگرفته به اینکه سعادت را برای کسی که از او اعراض کرده و به غیر او که همان زندگی مادی زمینی است، اقبال نموده حتمی سازد. آری، زندگی زمینی آدمی را از خدا و از بهشت که خانه کرامت او است باز می‌دارد، و اعراض از خدا و تکذیب آیات او ظلم است، و حکم حتمی خدا جاری است به اینکه مردم ظالم را هدایت نکند، <span class="aya" rel="2_39" data-words="1-12">و الذین کفروا و کذبوا بآیاتنا أولئک أصحاب النار هم فیها خالدون</span><span class="footnote" rel="1" title="سوره بقره آیه ۳۹">*</span>. </p> <p>و لذا بعد از جمله‌ <span class="aya" rel="7_176" data-words="1-5">و لو شئنا لرفعناه بها</span> فرمود: <span class="aya" rel="7_176" data-words="7-13">لکنه أخلد إلی الأرض و اتبع هواه</span> و بنا بر این بیان، تقدیر کلام این می‌شود: لکنا لم نشاء ذلک لانه اخلد الی الارض و اتبع هواه و لیکن ما چنین چیزی را نخواستیم برای اینکه او به زمین چسبیده و هوای دل خود را پیروی کرده، و چنین کسی مورد اضلال ما است نه مورد هدایت . هم چنان که فرموده: <span class="aya" rel="14_27" data-words="13-21">و یضل الله الظالمین و یفعل الله ما یشاء</span><span class="footnote" rel="2" title="خدا ظالمین را گمراه می‌کند و خدا هر چه را که بخواهد می‌کند سوره ابراهیم آیه ۲۷">*</span>. </p> <p> <span class="aya" rel="7_176" data-words="14-23">فمثله کمثل الکلب إن تحمل علیه یلهث أو تترکه یلهث</span> یعنی او دارای چنین خویی است، و از آن دست بر نمی‌دارد، چه او را منع و زجر کنی و چه به حال خود واگذاریش. و <span class="phrase">کلمه <em rel="fa_7_176_18-18" data-sentence="5:41">تحمل</em> از حمله کردن است نه از حمل و بدوش کشیدن.</span> </p> <p> <span class="aya" rel="7_176" data-words="24-29">ذلک مثل القوم الذین کذبوا بآیاتنا</span> پس تکذیب از آنان سجیه و هیئت نفسانی خبیثی است که دست بردار از صاحبش نیست، زیرا آیات ما یکی دو تا نیست، همواره آیات ما را به حواس خود احساس می‌کنند و در نتیجه تکذیب ایشان نیز مکرر و دائمی است. <span class="aya" rel="7_176" data-words="30-31">فاقصص القصص</span> کلمه <em>القصص</em> مصدر است، و به معنای اقصص قصصا داستان بگو داستان گفتنی است و ممکن هم هست اسم مصدر و به معنای اقصص القصة داستان کن این قصه را بلکه تفکر کنند و در نتیجه برای حق منقاد شده و از باطل بیرون آیند. </p> <p><code class="aya" rel="7_177"/> <span class="aya" rel="7_177" data-words="1-10">ساء مثلا القوم الذین کذبوا بآیاتنا و أنفسهم کانوا یظلمون</span> صفت نکوهیده آنان را مذمت نموده و اعلام می‌کند به اینکه تکذیب ایشان به جایی ضرر نمی‌زند، بلکه ظلمی است که در حق خود می‌کنند، زیرا دیگران از تکذیب ایشان ضرری نمی‌بینند. </p> <p><code class="aya" rel="7_178"/> <span class="aya" rel="7_178" data-words="1-11">من یهد الله فهو المهتدی و من یضلل فأولئک هم الخاسرون</span>  <span class="phrase"><em>الف و لامی</em> که در <em rel="fa_7_178_5-5" data-sentence="26:449">المهتدی</em> و در <em rel="fa_7_178_11-11" data-sentence="90:426">الخاسرون</em> است ظاهرا مفید کمال است نه     <code class="page" rel="8,436"/> حصر، و مفاد آیه این است که صرف راه یافتن به چیزی نافع نیست، و اثر راه یافتن را ندارد مگر وقتی که هدایت خدای سبحان با آن توأم باشد، و این هدایت است که موجب کمال راه یافتن گشته و با آن سعادت آدمی حتمی می‌شود، و همچنین صرف ضلالت ضرر قطعی نمی‌رساند مگر اینکه با اضلال خدای سبحان توأم شود، در این موقع است که اثرش تمام گشته و با آن، زیانکاری آدمی حتمی می‌گردد.</span> </p> <p>پس صرف اتصال انسان به اسباب سعادت از قبیل ایمان و تقوی موجب نجات نبوده و صرف اتصال به اسباب ضلالت باعث هلاکت نمی‌شود، مگر اینکه خدا بخواهد و آن کس را که در صدد بدست آوردن هدایت است هدایت نموده و آن را که در طریق ضلالت است اضلال نماید. </p> <h3> <span class="title" rel="7_175 7_176 7_177 7_178 7_179">بدون مشیت الهی بر هدایت یا ضلالت کسی، هدایت و ضلالت صوری است و حقیقی نیست</span> </h3> <p> بنا بر این برگشت معنای جمله مورد بحث به این می‌شود که: هدایت وقتی حقیقتا هدایت است و آثار هدایت بر آن مترتب می‌شود که در آن خداوند هم مشیت داشته باشد، و گر نه صرف صورت است، و حقیقتی ندارد، و همچنین است امر در اضلال، و اگر خواستی بگو که کلام مورد بحث دلالت می‌کند بر حصر هدایت حقیقی در خدای سبحان، و حصر اضلال واقعی در او <span class="aya" rel="2_26" data-words="38-43">و ما یضل به إلا الفاسقین</span><span class="footnote" rel="1" title="سوره بقره آیه ۲۶">*</span>. </p> <p><code class="aya" rel="7_179"/> <span class="aya" rel="7_179" data-words="1-9">و لقد ذرأنا لجهنم کثیرا من الجن و الإنس...</span> کلمه <em>ذرء</em> به معنای آفریدن است، و در این آیه خدای تعالی جهنم را نتیجه و غایت آفریدن بسیاری از جن و انس دانسته، و این با تعریفی که در جای دیگر کرده و فرموده نتیجه آفریدن خلق رحمت است که همان بهشت آخرت باشد، از قبیل آیه‌ <span class="aya" rel="11_119" data-words="1-7">إلا من رحم ربک و لذلک خلقهم</span><span class="footnote" rel="2" title="مگر آن کس که پروردگارت رحمتش کند، و برای همین رحمت خلق را آفریده سوره هود آیه ۱۱۹">*</span> منافات ندارد، برای اینکه معنای غرض بحسب کمال فعل و آن هدفی که فعل منتهی به آن می‌شود مختلف می‌گردد. </p> <p>توضیح اینکه، نجار وقتی بخواهد دربی بسازد نخست به چوب‌هایی که برای اینکار تهیه دیده می‌پردازد، آن گاه آنها را ورانداز نموده سپس به اره کردن و تیشه زدن و رنده نمودن آن می‌پردازد تا در آخر، درب مورد نظر خود را می‌سازد، پس کمال غرض نجار از اینکارها که روی چوب‌ها انجام می‌دهد تنها و تنها به عمل آوردن درب است، و این از یک جهت است، و از     <code class="page" rel="8,437"/> جهت دیگر نجار از همان اول امر می‌داند که تمامی این چوب‌ها (مثلا اگر بیست من است همه این بیست من) صالح برای درب شدن نیست، چون درب هیات مخصوصی دارد غیر هیاتی که این الوارها و چوب‌ها دارند، و برگرداندن هیات آنها به هیات یک جفت درب مستلزم این است که مقداری از آن ضایع گشته و به صورت هیزم در آید، چون این مقدار، از هندسه و نقشه عمل بیرون است، و این هیزم شدن مقداری از ابعاض چوب و دور ریختن آن در نقشه و قصد نجار داخل بوده، و نجار نسبت به آن اراده‌ای داشته که باید آن را اراده ضروری نامید، پس این نجار نسبت به این الوار و تیرهایی که در جلو خود گذاشته دو نوع غایت در نظر دارد، یکی غایت کمالی است، و آن این است که این چوب‌ها را به صورت دربی در آورد، دوم غایتی است تبعی و آن این است که مقداری از این چوب‌ها را درب بسازد و مقداری را که استعداد درب شدن ندارد، ضایع کرده و دور بریزد. </p> <p>و همچنین زارع، او نیز زمین را زراعت می‌کند برای اینکه گندم درو کند، و لیکن در روز درو، همه کشت‌هایش عایدش نمی‌شود، بلکه مقداری از بذرش فاسد گشته در زمین می‌پوسد، و یا کرم‌ها آن را می‌خورند و یا بعد از سبز شدن گوسفندان آن را می‌چرند، و حال آنکه غرض زارع از افشاندن بذر این بوده که همه آن عایدش شود، پس او نیز دو غرض دارد به دو وجه یکی همین که همه عایدش شود، دیگر اینکه مقداری از آن عایدش گشته ما بقی ضایع شود. </p> <h3> <span class="title" rel="7_179">توضیح عدم منافات بین آیاتی که دلالت دارند بر اینکه نتیجه خلقت، رحمت است با آیه: <span class="aya" rel="7_179" data-words="2-9">لقد ذرأنا لجهنم کثیرا من الجن و الإنس</span> و آیات مشابه آن</span> </h3> <p> خدای تعالی نیز مشیتش تعلق گرفت به اینکه در زمین موجودی خلق کند تمام عیار و کامل از هر جهت به نام انسان تا او را بندگی نموده و بدین وسیله مشمول رحمتش شود، و لیکن اختلاف استعداداتی که در زندگی دنیوی کسب می‌شود، و اختلافی که در تاثیرات هست نمی‌گذارد تمامی افراد این موجود (انسان) در مسیر و مجرای حقیقی خود قرار گرفته و راه نجات را طی کند، بلکه تنها افرادی در این راه قرار می‌گیرند که اسباب و شرایط برایشان فراهم باشد، اینجاست که غرض خدای تعالی هم مانند آن نجار و زارع به دو اعتبار متعدد می‌شود، و صحیح است بگوییم: برای خدای تعالی غایتی است در خلقت انسان-مثلا-و آن این است که رحمتش شامل آنان گشته و همه را به بهشت ببرد، و غایت دیگری است در خلقت اهل خسران و شقاوت، و آن این است که ایشان را با اینکه برای بهشت خلق کرده به دوزخ ببرد، ولی غایت اولی غایتی است اصلی، و غایت دوم غایتی است تبعی و ضروری، و در هر جا که می‌بینیم سعادت سعید و شقاوت شقی مستند به قضای الهی شده باید بدانیم که آن دلیل ناظر به نوع دوم از غایت است، و معنایش این است که خدای تعالی از آنجایی که مال حال بندگان خود را می‌داند و از اینکه چه کسی سعید و چه کسی شقی است همین سعادت و شقاوت مورد اراده او<code class="page" rel="8,438"/> هست، لیکن اراده تبعی نه اصلی. </p> <p>و از جمله ادله‌ای که باید حمل بر این نوع از غایت شود آیه‌ <span class="aya" rel="7_179" data-words="1-9">و لقد ذرأنا لجهنم کثیرا من الجن و الإنس</span> و آیات دیگری است که دارای چنین سیاقی باشد، و آن بسیار است. </p> <p> <span class="aya" rel="7_179" data-words="10-26">لهم قلوب لا یفقهون بها و لهم أعین لا یبصرون بها و لهم آذان لا یسمعون بها</span> این قسمت از آیه شریفه اشاره است به اینکه دوزخیان کسانی هستند که استعداد برای وقوع در مجرای رحمت الهی در آنان باطل گشته، و دیگر در مسیر وزش نفحات ربانی قرار نمی‌گیرند، و از مشاهده آیات خدا تکانی نمی‌خورند، گویا چشم‌هایشان نمی‌بیند، و از شنیدن مواعظ مردان حق متاثر نمی‌گردند تو گویی گوش ندارند، و حجت‌ها و بیناتی که فطرتشان در دلهایشان تلقین می‌کند سودی به حالشان ندارد و یا گویی دل ندارند. </p> <p>البته هیچ عقل و گوش و چشمی در عمل خود فاسد نمی‌شود، چون همانطور که قرآن فرموده: <span class="aya" rel="30_30" data-words="11-14">لا تبدیللخلق الله</span><span class="footnote" rel="1" title="سوره روم آیه ۳۰">*</span> در خلقت خدا تغییر و تبدیلی رخ نمی‌دهد، مگر اینکه همین تغییر و تبدیل هم به دست خود خدای تعالی انجام شده و خود از باب خلقت باشد، و لیکن آیه شریفه‌ <span class="aya" rel="8_53" data-words="1-14">ذلک بأن الله لم یک مغیرا نعمة أنعمها علی قوم حتی یغیروا ما بأنفسهم</span><span class="footnote" rel="2" title="(حکم ازلی خدا) این است که خدا نعمتی را که به قومی عطا کرد تغییر نمی‌دهد تا وقتی آن قوم حال خود را تغییر دهد سوره انفال آیه ۵۳">*</span> صریحا اعلام می‌دارد به اینکه خدای تعالی نعمتی را که به قومی داده پس نمی‌گیرد، مگر آنکه خود آنان باعث زوال و دگرگونی آن شوند. </p> <p>پس این نفهمیدن و ندیدن و نشنیدن دوزخیان از چیست؟ جواب این است که گر چه بطلان استعداد و فساد عمل دل‌ها و چشم‌ها و گوش‌های ایشان مستند به خدای تعالی است، الا اینکه خدای تعالی این کار را به عنوان کیفر عمل‌های زشت ایشان کرده، پس خود آنان سبب شدند که با تغییر راه عبودیت نعمت خدا را تغییر دادند، خداوند هم مهر بر دل‌هایشان نهاده و دیگر با این دل‌ها آنچه را که باید بفهمند نمی‌فهمند، و پرده بر چشم‌هایشان کشیده و دیگر با این چشم‌ها آنچه را که باید ببینند نمی‌بینند، و سنگینی را بر گوش‌هایشان مسلط کرده و دیگر با این گوش‌ها آنچه را که باید بشنوند نمی‌شنوند، و همه اینها نشانه این است که ایشان راه به دوزخ می‌برند. </p> <h3> <span class="title" rel="7_179">توضیحی در باره گمراه‌تر بودن دسته‌ای از مردم، از چهار پایان‌ <span class="aya" rel="7_179" data-words="27-31">أولئک کالأنعام بل هم أضل</span> </span> </h3> <p> <span class="aya" rel="7_179" data-words="27-31">أولئک کالأنعام بل هم أضل</span> این جمله نتیجه بیان سابق و شرح حال ایشان است،     <code class="page" rel="8,439"/> آنچه را که مایه امتیاز انسان از سایر حیوانات است از دست داده‌اند، و آن تمییز میان خیر و شر، و نافع و مضر در زندگی سعید انسان، به وسیله چشم و گوش و دل است. و اگر در میان همه حیوانات بی‌زبان به انعام تشبیه شدند با اینکه اینگونه اشخاص خوی و خصال درندگان را نیز دارا هستند، برای این است که در میان صفات حیوانیت تمتع به خوردن و جهیدن که خوی انعام است مقدم‌تر نسبت به طبع حیوانی است، چون جلب نفع، مقدم بر دفع ضرر است، و اگر در انسان قوای دافعه و غضبیه نیز به ودیعه سپرده شده باز بخاطر همان قوای جاذبه شهویه است، و غرض نوع انسان در زندگی حیوانیش اول به تغذی و تولید مثل تعلق می‌گیرد، و سپس برای حفظ و تحصیل این دو غرض، قوای دافعه را اعمال می‌کند، پس آیه مورد بحث از نظر مفاد نظیر آیه‌ <span class="aya" rel="47_12" data-words="14-26">و الذین کفروا یتمتعون و یأکلون کما تأکل الأنعام و النار مثوی لهم</span><span class="footnote" rel="1" title="و آنان که کافر شدند سرگرم کام گیری گشته و می‌خورند آن طور که چارپایان می‌خورند، و آتش جایگاه ایشان است سوره محمد آیه ۱۲">*</span> است. </p> <p>و اما جمله بلکه ایشان از چارپایان هم گمراه‌ترند که لازمه‌اش وجود یک نحوه ضلالتی در چارپایان است دلیلش این است که ضلالتی که در چارپایان هست ضلالتی است نسبی و غیر حقیقی، برای اینکه چارپایان بحسب قوای مرکبه‌ای که آنها را وادار می‌کند به اینکه همه همت خود را در خوردن و جهیدن صرف کنند، در تحصیل سعادت زندگی‌ای که برایشان فراهم شده گمراه نیستند و در اینکه قدمی فراتر نمی‌گذارند هیچ مذمتی بر آنها نیست، و گمراه خواندنشان به مقایسه با سعادت زندگی انسانی است که آنها مجهز به وسائل تحصیل آن نیستند. </p> <p>بخلاف کر و کورهای از افراد انسان که با مجهز بودن به وسائل تحصیل سعادت انسانی و با داشتن چشم و گوش و دلی که راهنمای آن سعادت است با این حال آن وسائل را اعمال نکرده‌و چشم و گوش و دل خود را نظیر چشم و گوش و دل حیوانات ضایع و معطل گذارده‌اند مانند حیوانات تنها در تمتع از لذائذ شکم و شهوت استعمال کرده‌اند به همین دلیل اینگونه مردم از چارپایان گمراه‌ترند، و بر خلاف چارپایان استحقاق مذمت را دارند. </p> <p> <span class="aya" rel="7_179" data-words="32-34">أولئک هم الغافلون</span> این جمله نتیجه کلام قبلی و بیان حال دیگری است برای آنان، و آن این است که حقیقت غفلت همان است که ایشان دچار آنند، چون غفلتی است که مشیت خدای سبحان مساعد آن است، و مشیت خدا با مهر زدن بر دل‌ها و چشم‌ها و گوش‌هایشان، ایشان را به آن مبتلا کرده، و معلوم است که غفلت ریشه هر ضلالت و باطلی است‌. </p> <h3>بحث روایتی‌ <span class="title" rel="7_175 7_176 7_177 7_178 7_179"> (روایاتی در مورد آیات مربوط به بلعم باعورا) </span> </h3> <p> علی بن ابراهیم قمی در تفسیر خود در ذیل آیه‌ <span class="aya" rel="7_175" data-words="1-7">و اتل علیهم نبأ الذی آتیناه آیاتنا...</span> می‌گوید: پدرم از حسین بن خالد از ابی الحسن امام رضا (ع) برایم نقل کرد که آن حضرت فرمود: بلعم باعورا دارای اسم اعظم بود، و با اسم اعظم دعا می‌کرد و خداوند دعایش را اجابت می‌کرد<span class="footnote" rel="1" title="و در نسخه دیگری دارد: دعایش مستجاب می‌شد">*</span>، در آخر بطرف فرعون میل کرد، و از درباریان او شد، این ببود تا آن روزی که فرعون برای دستگیر کردن موسی و یارانش در طلب ایشان می‌گشت، عبورش به بلعم افتاد، گفت: از خدا بخواه موسی و اصحابش را به دام ما بیندازد، بلعم بر الاغ خود سوار شد تا او نیز به جستجوی موسی برود الاغش از راه رفتن امتناع کرد، بلعم شروع کرد به زدن آن حیوان، خداوند قفل از زبان الاغ برداشت و به زبان آمد و گفت: وای بر تو برای چه مرا می‌زنی؟ آیا می‌خواهی با تو بیایم تا تو بر پیغمبر خدا و مردمی با ایمان نفرین کنی؟ بلعم این را که شنید آن قدر آن حیوان را زد تا کشت، و همانجا اسم اعظم از زبانش برداشته شد، و قرآن در باره‌اش فرموده: <span class="aya" rel="7_175-176" data-words="8-37">فانسلخ منها فأتبعه الشیطان فکان من الغاوین، و لو شئنا لرفعناه بها و لکنه أخلد إلی الأرض و اتبع هواه فمثله کمثل الکلب إن تحمل علیه یلهث أو تترکه یلهث</span> این مثلی است که خداوند زده است<span class="footnote" rel="2" title="تفسیر قمی ج ۱ ص ۲۴۸">*</span>. </p> <p>مؤلف: ظاهر اینکه امام در آخر فرمود: و این مثلی است که خداوند زده است این است که آیه شریفه اشاره به داستان بلعم دارد، و به زودی در بحث از اسماء حسنی بحث از اسم اعظم خواهد آمد-ان شاء اللَّه-. </p> <p>و در الدر المنثور است که فاریابی و عبد الرزاق و عبد بن حمید و نسایی و ابن جریر و ابن المنذر و ابن ابی حاتم و ابو الشیخ و طبرانی و ابن مردویه همگی از عبد اللَّه بن‌مسعود نقل کرده‌اند که در ذیل آیه‌ <span class="aya" rel="7_175" data-words="1-9">و اتل علیهم نبأ الذی آتیناه آیاتنا فانسلخ منها</span> گفته است: این شخص مردی از بنی اسرائیل بوده که او را <em>بلعم بن ابر</em> می‌گفتند<span class="footnote" rel="3" title="روح المعانی ج ۹-۱۰ ص ۱۱۲ ط بیروت">*</span>. </p> <p>و نیز در همان کتاب آمده که عبد بن حمید و ابو الشیخ و ابن مردویه از طرقی از ابن عباس نقل کرده‌اند که گفت: این مرد بلعم بن باعورا-و در نقل دیگری بلعام بن عامر-بوده و همان کسی بوده که اسم اعظم می‌دانسته، و در بنی اسرائیل بوده است<span class="footnote" rel="4" title="هر زندگی هر چند مدت مدیدی طولانی شود عاقبت یک بار می‌شود که زائل و تباه گردد">*</span>. </p> <p>       <code class="page" rel="8,441"/> مؤلف: اینکه وی اسمش بلعم و از بنی اسرائیل بوده از غیر ابن عباس نیز روایت شده<span class="footnote" rel="1" title="مر تو راست حمد و نعمت‌ها و فضل ای پروردگار ما و نیست چیزی از تو بزرگتر و محترم‌تر">*</span>، و از ابن عباس غیر این هم روایت<span class="footnote" rel="2" title="پادشاهی هستی مسلط بر عرش آسمان پادشاهی که در برابر عزتش وجوه خاضع گشته بسجده می‌افتد">*</span> کرده‌اند. </p> <h3> <span class="title" rel="7_175 7_179">داستانی که در روح المعانی در باره شان نزول آیات شریفه: <span class="aya" rel="7_175" data-words="1-5">و اتل علیهم نبأ الذی...</span> نقل کرده است</span> </h3> <p> و در روح المعانی در آنجا که قول به این را که، آیه در حق امیة بن ابی الصلت ثقفی نازل شده نقل می‌کند، می‌گوید: امیة بن ابی الصلت کتب قدیمه را خوانده و به دست آورده بود که خداوند پیغمبری را خواهد فرستاد، و امیدوار بود بلکه خداوند خود او را مبعوث کند، در این میان سفری به بحرین کرد و در آنجا مدت هشت سال بماند، در همان اوائل ورودش به بحرین بعثت خاتم النبیین ( ص) را شنیده بود، بعد از هشت سال به اتفاق عده‌ای از یارانش به زیارت رسول خدا (ص) آمد، رسول خدا (ص) او را به اسلام دعوت فرمود، و سوره <em>یس</em> را بر او تلاوت کرد، وقتی سوره تمام شد امیه از جای جست و در حالی که پاهایش را می‌کشید بیرون آمد، قریش به دنبالش بیرون آمده پرسیدند، نظر تو در باره این مرد چیست؟ گفت باید در باره‌اش فکر کنم.<span class="footnote" rel="3" title="مردم همگی در موقف حساب ایستاده‌اند یا بدبختانی هستند معذب و یا نیکبختان">*</span> از آنجا به شام رفت و بعد از واقعه جنگ بدر می‌خواست تا به مدینه آمده و اسلام بیاورد، و لیکن وقتی در بین راه قضیه بدر را شنید از تصمیم خود برگشت و گفت: اگر این مرد پیغمبر بود خویشاوندان خود را نمی‌کشت، از همان نیمه راه به طرف طائف رفت و در همانجا بماند تا در گذشت. </p> <p>خواهرش فارعة بعد از مرگ برادرش نزد رسول خدا (ص) آمد و آن حضرت از خاطرات هنگام وفات برادرش پرسید، فارعة عرض کرد: برادرم در هنگام مرگ این اشعار را سرود: <span class="poem">کل عیش و ان تطاول دهرا / صائر مرة الی أن یزولا<span class="footnote" rel="4" title="نزد صاحب عرش است که بندگان بر او عرضه می‌شوند او آشکارا و نهانی‌های ناپیدا را می‌داند">*</span> / لیتنی کنت قبل ما قد بدا لی‌ / فی قلال الجبال أرعی الوعولا<span class="footnote" rel="5" title="ای کاش پیش از آنکه نظرم برگشت در قله‌های کوه بز کوهی می‌چراندم">*</span> / ان یوم الحساب یوم عظیم‌ / شاب فیه الصغیر یوما ثقیلا<span class="footnote" rel="6" title="آری بدرستی روز حساب روز بس بزرگی است روزی است که از سنگینی فشارها کودکان پیر می‌شوند">*</span> </span> آن گاه رسول خدا (ص) فرمود: از اشعار برادرت برایم بخوان، فارعة اشعار           <code class="page" rel="8,442"/> زیر را از او نقل کرد: <span class="poem">لک الحمد و النعماء و الفضل ربنا / و لا شی‌ء اعلی منک جدا و امجد<span class="footnote" rel="1" title="الدر المنثور ج ۳ ص ۱۴۵">*</span> / ملیک علی عرش السماء مهیمن‌ / لعزته تعنوا الوجوه و تسجد<span class="footnote" rel="2" title="الدر المنثور ج ۳ ص ۱۴۵">*</span> </span> فارعة این اشعار را تا به آخر خواند و آن قصیده‌ای را که امیه در اولش سروده بود: <span class="poem">وقف الناس للحساب جمیعا / فشقی معذب و سعید<span class="footnote" rel="3" title="تفسیر قمی ج ۱ ص ۲۴۹">*</span> </span> برای آن حضرت خواند و بعد از آن قصیده دیگری را که چند بیت زیر از آن است انشاد کرد: <span class="poem">عند ذی العرش یعرضون علیه‌ / یعلم الجهر و السرار الخفیا<span class="footnote" rel="4" title="الدر المنثور ج ۳ ص ۱۴۵">*</span> / یوم یاتی الرحمن و هو رحیم‌ / انه کان وعده مأتیا<span class="footnote" rel="5" title="روزی که بخشایشگر جلوه می‌کند در حالی که بنای رحمت دارد او همواره وعده‌هایش عملی بود">*</span> / رب ان تعف فالمعافاة ظنی‌ / او تعاقب فلم تعاقب بریا<span class="footnote" rel="6" title="پروردگارا اگر عفو کنی همین عفوت را انتظار داشتم و اگر عقاب کنی البته دارد چون تو تا کنون بی‌گناهی را عقاب نکرده‌ای">*</span> </span> رسول خدا بعد از شنیدن این اشعار فرمود: اشعار برادرت ایمان آورد و لیکن دلش ایمان نیاورد، و در شان این جریان بود که آیه مورد بحث نازل شد<span class="footnote" rel="7" title="روح المعانی ج ۹ ص ۱۱۲">*</span>. </p> <p>مؤلف: داستان بالا که روح المعانی آن را نقل کرده مجموعه‌ای است که از چند روایت بدست آمده، و در مجمع البیان هم اجمال داستان را نقل کرده و گفته: اینکه این آیه در باره این مرد نازل شده مطلبی است که از روایت عبد اللَّه بن عمر و سعید بن مسیب و زید بن اسلم و ابی روق استفاده می‌شود<span class="footnote" rel="8" title="مجمع البیان ج ۴ ص ۴۹۹">*</span>. و ظاهرا آیات مورد بحث مکی هستند چون سوره در مکه نازل شده، بنا بر این مطلبی که راویان بالا آن را روایت کرده‌اند از باب تطبیق آیه بر مصداق                 <code class="page" rel="8,443"/> است، نه اینکه آیه در باره خصوص آن داستان نازل شده باشد. </p> <p>صاحب مجمع البیان اضافه کرده است: بعضیها گفته‌اند قهرمان این داستان ابو عامر بن نعمان بن صیفی راهب است که رسول خدا (ص) او را به اسم فاسق مسمی کرده بود، و او مردی بود که در جاهلیت در سلک رهبانان در آمد. و لباس خشن می‌پوشید، و در عهد اسلام به مدینه آمد و از رسول خدا (ص) پرسید این چه دینی است که آورده‌ای؟ گفت این حنفیت و دین ابراهیم است، او گفت: من نیز بر همان دینم. حضرت فرمود: تو بر دین ابراهیم نیستی، چون در دین ابراهیم چیزی را داخل کرده‌ای که جزء آن نیست، ابو عامر گفت: خداوند از من و تو آن کس را که دروغگو است به دردی دچار کند که خویشانش او را در بیابان انداخته و او در تنهایی جان بدهد. </p> <p>این را بگفت و به میان شامیان در آمد، و از آنجا به منافقین پیغام داد تا اسلحه جمع آوری کنند، آن گاه نزد قیصر روم رفت و از او قشونی گرفت تا بیاید و رسول خدا  (ص) را از مدینه بیرون کند، لیکن در شام به نفرین خود مبتلا شد، و تنها و رانده شد و جان بداد (راوی این داستان سعید بن مسیب است)<span class="footnote" rel="1" title="مجمع البیان ج ۴ ص ۵۰۰">*</span>. </p> <p>مؤلف: اشکال اینکه سوره مورد بحث کلی است اشکالی است بجا و صحیح، البته داستانهای دیگری که آیه را بر آنها تطبیق کرده‌اند نیز هست که چون فایده‌ای در نقل آنها نیست می‌گذریم. </p> <p>و نیز در مجمع البیان است که امام ابو جعفر (ع) فرمود: اصل در داستان مورد نظر آیه بلعم باعورا است، و سپس خداوند آن را برای هر کس از مسلمین که هوای نفس خود را بر هدایت خدا ترجیح دهد مثل زده است<span class="footnote" rel="2" title="مجمع البیان ج ۴ ص ۵۰۰">*</span>. </p> <p>و در تفسیر قمی در روایتی که ابی الجارود از حضرت ابی جعفر (ع) نقل کرده آمده که آن حضرت در ذیل جمله‌ <span class="aya" rel="7_179" data-words="10-14">لهم قلوب لا یفقهون بها</span> فرمود: خداوند مهر بر دل‌هایشان زده و دیگر تعقل نمی‌کنند، و در معنای‌ <span class="aya" rel="7_179" data-words="15-17">و لهم أعین</span> فرمود: بر چشم‌هایشان پرده‌ای است مانع ازهدایت‌ <span class="aya" rel="7_179" data-words="18-20">لا یبصرون بها</span> و دیگر راه هدایت را نمی‌بینند <span class="aya" rel="7_179" data-words="21-26">و لهم آذان لا یسمعون بها</span> خداوند در گوش‌هایشان ثقلی قرار داده که هرگز ندای هدایت را نمی‌شنوند<span class="footnote" rel="3" title="الدر المنثور ج ۳ ص ۱۴۵">*</span>. </p> <p>و در الدر المنثور است که بیهقی در کتاب اسماء و صفات از عبد اللَّه بن عمرو بن     <code class="page" rel="8,444"/> عاصی روایت کرده که گفت: از رسول خدا (ص) شنیدم که می‌فرمود: خدای تعالی خلق خود را در ظلمتی آفریده و سپس نوری از خود بر ایشان تابانید، پس هر کس که تابش آن نور او را گرفت هدایت یافت، و هر کس را نگرفت گمراه گشت<span class="footnote" rel="1" title="الدر المنثور ج ۳ ص ۱۴۷">*</span>. </p> <p>و نیز در همان کتاب است که حکیم ترمذی و ابن ابی الدنیا در کتاب مکائد الشیطان و ابو العلی و ابن ابی حاتم و ابو الشیخ و ابن مردویه همگی از ابی درداء روایت کرده‌اند که گفت: رسول خدا (ص) فرمود: خداوند جن را بر سه صنف آفرید، یک صنف مارها و عقربها و حشرات زمین و صنف دیگر مانند باد در هوا هستند، و صنف سوم طایفه‌ای هستند که ثواب و عقاب دارند، و خداوند آدمیان را نیز بر سه صنف آفرید، یک صنف بهائم را می‌مانند و خداوند در حقشان فرمود: <span class="aya" rel="7_179" data-words="10-31">لهم قلوب لا یفقهون بها و لهم أعین لا یبصرون بها و لهم آذان لا یسمعون بها أولئک کالأنعام بل هم أضل</span> و جنس دیگری اندامشان اندام آدمی است ولی ارواحشان ارواح شیاطین است، صنف سوم مردمی هستند که در روز قیامت-که هیچ سایه‌ای جز سایه خدا نیست-در زیر سایه خدا قرار دارند<span class="footnote" rel="2" title="الدر المنثور ج ۳ ص ۱۴۷">*</span>. </p> <p>مؤلف: و به زودی در یک مقام مناسب بحث در پیرامون جن و شیاطین انسی خواهد آمد-ان شاء اللَّه-. </p> 
