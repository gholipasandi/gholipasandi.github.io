<h3 class="ayas">سوره آل‌عمران آیه‌های ۸۱ تا ۸۵</h3><code class="section" rel="3_81-85"/><h3>ترجمه آیات</h3> <p> <span class="trans" rel="3_81"> بیاد آر زمانی را که خدای تعالی از انبیا پیمان بگرفت که هر زمان به شما کتاب و حکمت دادم و سپس رسولی آمد که تصدیق کننده دین شما بود، باید به او ایمان آورید و او را یاری کنید. خدای تعالی فرمود: آیا اقرار کردید و پیمان مرا بر این معنا گرفتید؟ گفتند: آری اقرار کردیم. فرمود: پس شاهد باشید، من نیز با شما از شاهدانم.  «۸۱» </span><span class="trans" rel="3_82">پس بعد از این هر کس اعراض کند، بجز انحراف از طریقه فطرت، یعنی بجز فسق انگیزه‌ای ندارد و اصولا فاسقان همینهایند.  «۸۲» </span><span class="trans" rel="3_83">آیا این فاسقان غیر دین خدا را می‌طلبند با اینکه تمامی ساکنان آسمانها و زمین چه به طوع و چه به<code class="page" rel="3,513"/> کره تسلیم اویند و همه به سوی او باز می‌گردند؟.  «۸۳» </span><span class="trans" rel="3_84">بگو ما به خدا و آنچه بر ما نازل کرده و آنچه بر ابراهیم و اسماعیل و اسحاق و یعقوب و اسباط نازل کرده و آنچه برای موسی و عیسی و انبیای بعد از وی از ناحیه پروردگارشان آمده، یک جا ایمان داریم و بین احدی از آنان فرق نمی‌گذاریم و ما تسلیم او هستیم.  «۸۴» </span><span class="trans" rel="3_85">و هر کس بخواهد غیر از اسلام را به عنوان دین بپذیرد، از او قبول نمی‌شود و او در آخرت از زیانکاران است «۸۵» </span></p>         <h3>بیان آیات</h3> <p> این آیات بی‌ارتباط با آیات قبل نیست، سیاق آن و سیاق آیات قبل هم یکی است و سخن با همان وحدتش جریان دارد. و خلاصه اینکه این آیات دنباله همان آیات است گویی خدای تعالی بعد از آنکه بیان کرد که اهل کتاب در علمی که به کتاب داشتند و در دینی که خدا به ایشان داده بود همواره اخلال و سنگ اندازی می‌کردند. و کلمات خدا را جابجا می‌نمودند و می‌خواستند به این وسیله حقایق را بر مردم مشتبه سازند و بین پیامبران تفرقه انداخته و بگویند: ما آن پیامبر را قبول داریم ولی این (یعنی رسول خدا ص) را قبول نداریم و نیز بعد از اینکه این تهمت را نفی کرد، که پیغمبری از پیامبران چون موسی و عیسی ع دستور داده باشد که خود او و یا غیر او را مثلا یکی از پیامبران را و یا ملائکه را ارباب خود بگیرند، همانطور که نصارا بصراحت و بی‌رودربایستی می‌گویند، عیسی خداست و همانطور که از ظاهر کلام یهود چنین چیزی استفاده می‌شود اینک در این آیات، تخطئه یهود و نصارا را شدت بخشیده و می‌فرماید: نه تنها آن دو بزرگوار چنین چیزی را نگفته بودند بلکه نمی‌توانستند بگویند، برای اینکه خدای تعالی از تمامی انبیا پیمان گرفته که به همه پیامبران ایمان آورند-چه پیغمبران قبل از خودشان و چه بعد از ایشان-و او را یاری کنند، به این معنا که هر پیغمبری، پیغمبران قبل از خود را تصدیق کند، و مردم را به آمدن پیغمبران بعد از خودش بشارت دهد. همانطور که عیسی ع، پیامبر قبل از خود یعنی موسی را تصدیق کرد و به آمدن پیامبر بعد از خودش یعنی محمد ص بشارت داد، و همچنین خدای تعالی از انبیاء پیمان گرفت، که از مردم و امت خود پیمان بگیرند، و حد اقل آنان را شاهد بر خودشان قرار دهند. </p> <p>و در دو آیه بعد بیان می‌کند که این همان اسلام است که حکمش در همه آسمانها و زمین گسترش می‌یابد. <code class="page" rel="3,514"/> و در چهار آیه بعد به رسول گرامی خود دستور می‌دهد که خود آن جناب نیز طبق این پیمان عمل نموده و آن را قبول کند و در نتیجه هم به خدا ایمان بیاورد و هم به تمامی احکامی که خدای تعالی بر انبیای خود نازل کرده است. </p> <p>و خلاصه اینکه، هر پیغمبری تمامی پیغمبران قبل از خود و بعد از خود را تصدیق کند و بین پیغمبران جدایی نیندازد، و نیز دستور می‌دهد به اینکه تسلیم خدای سبحان باشد، و این تسلیم شدن را، هم از ناحیه خودش انجام دهد و هم از ناحیه امتش تا در نتیجه همه خلائق تسلیم او شوند، یا بی‌واسطه مثل انبیاء و یا با واسطه مانند امتهای انبیاء که ان شاء اللَّه بیانش در ذیل همین آیات می‌آید: <span class="aya" rel="3_81" data-words="1-22">و إذ أخذ الله میثاق النبیین لما آتیتکم من کتاب و حکمة ثم جاءکم رسول مصدق لما معکم لتؤمنن به و لتنصرنه</span> </p><h3> <span class="title" rel="3_81 3_84">مراد از میثاق در: <span class="aya" rel="3_81" data-words="1-6">و إذ أخذ الله میثاق النبیین...</span> </span> </h3> <p> این آیه از میثاقی خبر می‌دهد که گرفته شده. حال باید دید، آیا منظور میثاقی است که از دیگران برای انبیاء گرفته شده و یا منظور میثاقی است که از خود انبیا گرفته شده؟ از اینکه دنبالش خطاب به مردم کرده و فرموده: <span class="aya" rel="3_81" data-words="13-15">ثم جاءکم رسول</span><span class="footnote" rel="1" title="سپس رسولی بسویتان آید">*</span> می‌تواند منظور از عبارت <span class="aya" rel="3_81" data-words="5-6">میثاق النبیین</span> میثاقی باشد که از مردم برای انبیا گرفته شده است. و از اینکه خطاب به انبیا فرموده: <span class="aya" rel="3_81" data-words="24-30">أ أقررتم و أخذتم علی ذلکم إصری...</span> و همچنین فرموده: <span class="aya" rel="3_84" data-words="1-3">قل آمنا بالله...</span> می‌تواند منظور از عبارت‌ <span class="aya" rel="3_81" data-words="5-6">میثاق النبیین</span> میثاقی باشد که از خود انبیا گرفته شده، پس در حقیقت میثاقی که گرفته شده، از خود انبیاء گرفته شده، چون میثاق مردم هم به وسیله انبیا گرفته شده است. </p> <p>و <span class="phrase">بنا بر این کلمه <em rel="fa_3_81_6-6" data-sentence="16:132">النبیین</em> هم می‌تواند انبیایی باشد که برایشان از مردم میثاق گرفته شده و هم انبیایی باشد که از خودشان میثاق گرفته شده، عبارت با هر دو می‌سازد.</span> لیکن سیاق آیه: <span class="aya" rel="3_79" data-words="1-6">ما کان لبشر أن یؤتیه الله...</span> تا آخر دو آیه و اتصالش به آیه مورد بحث تایید می‌کند که مراد، میثاقی است که از خود انبیاء گرفته شده، چون وحدت سیاق می‌رساند که انبیا بعد از آنکه خدا کتاب و حکم و نبوتشان داده، ممکن نیست مردم را به سوی شرک و شریک بخوانند. </p> <p>و چطور چنین چیزی ممکن است با اینکه از آنان میثاق گرفته شده‌ به ایمان و به اینکه سایر پیغمبران را که به سوی توحید خدای سبحان دعوت می‌کرده‌اند یاری کنند؟. </p> <p>بنا بر این مناسب همین بوده که سخن از میثاق بیاورد، از این جهت که از خود انبیا گرفته   <code class="page" rel="3,515"/> شده است. </p> <p>و در جمله‌ <span class="aya" rel="3_81" data-words="7-12">لما آتیتکم من کتاب و حکمة</span> در کلمه <em>لما</em> دو قرائت است: یکی قرائت مشهور که لام را به فتحه می‌خوانند، و یکی قرائت حمزه که آن را به کسره خوانده و لام را لام تعلیل و <em>ما</em> را موصوله گرفته. و <span class="phrase">لیکن ترجیح با قرائت به فتحه است، بنا بر این قرائت که لام مفتوح و کلمه <em>ما</em> بدون تشدید باشد، قهرا <em>ما</em> موصوله خواهد بود، و کلمه <em rel="fa_3_81_8-8" data-sentence="141:318">آتیتکم</em> که  <em>آتیناکم</em> هم قرائت شده صله آن است و ضمیری که باید از صله به موصول برگردد، حذف شده، چون جمله‌ <span class="aya" rel="3_81" data-words="9-12">من کتاب و حکمة</span> می‌فهمانده که در اینجا ضمیری حذف شده، و موصول مذکور مبتداء و خبرش جمله‌ <span class="aya" rel="3_81" data-words="19-20">لتؤمنن به...</span> است.</span> و <span class="phrase">لام در کلمه <em>لما</em> ابتدائیه و در کلمه  <em rel="fa_3_81_19-20" data-sentence="45:13">لتؤمنن به</em> لام قسم است.</span> و مجموعه جمله <span class="aya" rel="3_81" data-words="7-10">لما آتیتکم من کتاب...</span> بیان میثاقی است که گرفته شده و معنای آیه این است بیاد آر زمانی را که خدای تعالی از پیامبران پیمانی گرفت، و آن این بود: هر آینه آنچه من از کتاب و حکمت بشما دادم (و در آن کتاب، خبر دادم از پیغمبر بعدی) و سپس رسولی به سویتان آمد که تصدیق کننده کتاب و حکمت شما بود. البته باید (امروز) به او ایمان بیاورید و یاریش کنید.  (به این معنا که خبر آمدنش و حقانیتش را از خلق پنهان ندارید.) <span class="phrase">ممکن هم هست کلمه <em>ما</em> شرطیه و جزایش جمله <em rel="fa_3_81_19-20" data-sentence="48:251">لتؤمنن به</em> باشد، آن وقت معنایش این می‌شود که: بیاد آر زمانی را که خدای تعالی از پیامبران پیمانی گرفت، و آن این بود که: اگر من کتاب و حکمتی به شما دادم و سپس رسولی به سویتان آمد تصدیق کننده کتاب و حکمت شما، سوگند می‌خورم که باید به او ایمان بیاورید و یاریش کنید.</span>  و این وجه هم بهتر است بخاطر اینکه دخول لام سوگندی که خود سوگندش حذف شده، در جواب آن سوگند که جزای شرط هم باشد مشهورتر است. و <span class="phrase">لام <em rel="fa_3_81_19-19" data-sentence="4:136">لتؤمنن</em> و  <em rel="fa_3_81_22-22" data-sentence="65:117">لتنصرن</em> لام قسم است و هم معنای جمله سلیس‌تر و روشن‌تر است و هم اینکه شرط در موردی که سخن از میثاق و پیمان است، معروف‌تر است.</span> </p> <p>و <span class="phrase">خطاب در جمله <em rel="fa_3_81_8-8" data-sentence="13:320">آتیتکم</em> و در <em rel="fa_3_81_14-14" data-sentence="75:300">جاءکم</em> هر چند که بر حسب نظر ابتدایی به انبیا است، لیکن اینکه دنبالش فرمود: <span class="aya" rel="3_81" data-words="24-30">أ أقررتم و أخذتم علی ذلکم إصری</span>، خود قرینه است بر اینکه خطاب مجموعا به انبیا و ملتهای ایشان است، به این معنا که خطاب مختص به انبیا است، ولی حکمش شامل انبیاء و امت‌های ایشان است.</span> پس بر امت‌ها نیز واجب است که ایمان بیاورند و یاری کنند، همانطور که بر انبیاء است که ایمان بیاورند. </p> <p>و ظاهر جمله‌ <span class="aya" rel="3_81" data-words="13-18">ثم جاءکم رسول مصدق لما معکم</span> بخاطر وجود کلمه <em>ثم</em> <code class="page" rel="3,516"/> (سپس) بعد زمانی است. و این معنا را می‌رساند که: بر پیغمبر سابق واجب است که به پیغمبر بعد از خودش (که بشارت آمدن او به وی داده شده) ایمان بیاورد و او را (با اعلام آمدنش و علائم ظهورش به مردم) یاری کند.  البته از جمله‌ <span class="aya" rel="3_84" data-words="1-3">قل آمنا بالله...</span> استفاده می‌شود که پیمان ماخوذ، تنها اختصاص به پیامبر سابق نسبت به لاحق ندارد، بلکه شامل لاحق نسبت به سابق نیز می‌شود، یعنی بر لاحق هم لازم است که به پیغمبر سابق ایمان آورده و او را، یاری کند. و لیکن این استفاده از فحوای خطاب است، نه از لفظ آیه که ان شاء اللَّه العزیز به زودی بیانش می‌آید. </p> <p>و <span class="phrase">در جمله‌ <span class="aya" rel="3_81" data-words="19-22">لتؤمنن به و لتنصرنه</span> ضمیر اول <em>به</em> هر چند که ممکن است به کلمه <em rel="fa_3_81_15-15" data-sentence="132:8">رسول</em> برگردد.</span> همانطور که ضمیر دوم بطور مسلم به رسول بر می‌گردد. و مانعی ندارد که رسول بعدی موظف باشد به رسول قبلی ایمان بیاورد، هم چنان که در آیه‌ <span class="aya" rel="2_285" data-words="1-2">آمن الرسول</span><span class="footnote" rel="1" title="سوره بقره، آیه ۲۸۵&quot;">*</span> فرموده: که رسول اسلام و مؤمنین بخدا و ملائکه و رسولان سابق ایمان دارند. و <span class="phrase">لیکن از ظاهر جمله: <span class="aya" rel="3_84" data-words="1-12">قل آمنا بالله و ما أنزل علینا و ما أنزل علی إبراهیم...</span> بر می‌آید که ضمیر اول به‌ <span class="aya" rel="3_81" data-words="7-12">لما آتیتکم من کتاب و حکمة</span> و ضمیر دوم به <em rel="fa_3_81_15-15" data-sentence="248:12">رسول</em> بر می‌گردد.</span> و معنای آیه چنین است: باید حتما بدانچه از کتاب و حکمت بسویتان آمده ایمان آورید و رسول را یاری کنید، رسولی که به سویتان گسیل شده و شریعت فعلی شما را تصدیق دارد. </p> <p> <span class="aya" rel="3_81" data-words="23-32">قال أ أقررتم و أخذتم علی ذلکم إصری قالوا أقررنا</span> استفهام در این جمله تقریری است و می‌رساند که مطلب از همین قرار است. و <span class="phrase">معنای کلمه <em rel="fa_3_81_31-31" data-sentence="11:358">اقررتم</em> معروف است، و کلمه <em>اصر</em> که به معنای عهد است، مفعول فعل <em>اخذتم</em>  است، و اخذ، اصر و عهد، غیر از آخذ و گیرنده، طرف دیگری که پیمان را از او بگیرد لازم دارد و در اینجا آن طرف دیگر غیر از امتها کس دیگر نمی‌تواند باشد پس معنای جمله این می‌شود:  خدای تعالی پرسید: آیا شما به این پیمان اقرار کردید؟ و آیا از امتهای خود اصر و عهد مرا گرفتید؟ گفتند: بلی.</span> اقرار داریم.  بعضی از مفسرین گفته‌اند: مراد از گرفتن اصر، پیمان گرفتن انبیا برای خودشان است. <span class="phrase">در نتیجه جمله: <span class="aya" rel="3_81" data-words="26-30">و أخذتم علی ذلکم إصری</span> عطف بیان می‌شود برای جمله  <em rel="fa_3_81_31-31" data-sentence="119:2">اقررتم</em> .</span> <span class="phrase">دلیلش هم این است که می‌بینیم انبیا در پاسخ، تنها از سؤال اول پاسخ داده و گفتند: <em rel="fa_3_81_31-31" data-sentence="80:156">اقررنا</em> و سخنی از اخذ پیمان به میان نیاورده‌اند و بنا بر این مراد از میثاق تنها میثاق   <code class="page" rel="3,517"/> انبیا می‌شود و نه همه مردم و امت‌ها.</span> لیکن این احتمال را جمله‌ <span class="aya" rel="3_81" data-words="33-34">قال فاشهدوا...</span> از ذهن دور می‌سازد. چون همه می‌دانیم که شهادت همواره علیه غیر است. و همچنین جمله: <span class="aya" rel="3_84" data-words="1-3">قل آمنا بالله...</span> چون اگر پای غیر در میان نبود باید می‌فرمود: قل آمنت باللَّه. <span class="phrase">پس معلوم می‌شود که از طرف خودش و امتش گفته <em rel="fa_3_84_2-2" data-sentence="43:2">آمنا</em> .</span> مگر اینکه کسی بگوید، اشتراک امت‌ها و پیامبرانشان از دو جمله: فاشهدوا... و جمله‌ <span class="aya" rel="3_84" data-words="1-3">قل آمنا بالله</span> استفاده می‌شود. و <span class="phrase">جمله <em rel="fa_3_81_25-26" data-sentence="5:36">و اخذتم</em> هیچ چیزی در این باره افاده نمی‌کند.</span> <span class="aya" rel="3_81" data-words="33-39">قال فاشهدوا و أنا معکم من الشاهدین</span> ظاهر شهادت همانطور که قبلا گذشت این است که علیه غیر باشد، پس این شهادت هم، شهادتی است از انبیاء و هم شهادتی است از امت‌ها، و شاهد آن همانطور که قبلا گفته شد جمله: <span class="aya" rel="3_84" data-words="1-3">قل آمنا بالله...</span> است. علاوه بر این، سیاق نیز بر این معنا شهادت می‌دهد، برای اینکه می‌دانیم آیات مورد بحث در این زمینه است که علیه اهل کتاب احتجاج کند که دعوت رسول اللَّه ص را اجابت نکردند. هم چنان که علیه ایشان احتجاج کرده که چرا نسبتهای ناروا به عیسی و موسی ع و غیر آنها دادند، و آیه بعد هم که می‌فرماید: <span class="aya" rel="3_83" data-words="1-5">أ فغیر دین الله یبغون...</span> و آیاتی دیگر بر این معنا دلالت دارند. </p> <p>و چه بسا مفسرین گفته باشند که مراد از جمله <em>فاشهدوا</em> شهادت بعضی از انبیاء بر بعض دیگر است. هم چنان که بسا ممکن است گفته باشند افراد مخاطب جمله <em>فاشهدوا</em>  ملائکه‌اند، نه انبیا، و این دو معنا هر چند محتمل است، و فی نفسه می‌تواند مراد باشد و لیکن لفظ آیه در هیچیک از آن دو ظهور ندارد. چون قرینه‌ای در کلام نیست و بلکه همانطور که ملاحظه کردید، قرینه بر خلاف آن هست. </p> <p>و یکی از لطایفی که در این آیه بکار رفته، این است که با در نظر گرفتن‌ جمله‌ <span class="aya" rel="33_7" data-words="1-5">و إذ أخذنا من النبیین</span> تا جمله‌ <span class="aya" rel="3_81" data-words="13-15">ثم جاءکم رسول</span> و نیز با در نظر گرفتن مطالبی که در تفسیر آیه‌ <span class="aya" rel="2_213" data-words="1-4">کان الناس أمة واحدة...</span><span class="footnote" rel="1" title="سوره بقره، آیه ۲۱۳&quot;">*</span> گذشت-که فرق بین نبوت و رسالت چیست، و مصداق رسول اخص از مصداق نبی است-چنین استفاده می‌شود که: میثاقی که گرفته شده از شخص معینی نبوده، بلکه از مقام نبوت بوده، -برای مقام رسالت. پس مقام نبوت تعهدی نسبت به مقام رسالت دارد ولی مقام رسالت چنان تعهدی نسبت به مقام نبوت ندارد. چون آیه دلالتی بر عکس این قضیه ندارد. </p> <p>   <code class="page" rel="3,518"/> و با استفاده این لطیفه، از آیه شریفه، می‌توان به سخنانی که بعضی از مفسرین در معنای آیه مورد بحث گفته‌اند مناقشه نمود. آنان گفته‌اند که: میثاق گرفته شده از همه انبیا، برای همه انبیا است و معنایش این است که همه آنان یکدیگر را تصدیق کنند و هر یک مردم را امر کنند به اینکه به دیگران نیز ایمان بیاورند. و خلاصه آیه شریفه می‌خواهد بفهماند دین خدا یکی است. و تمام انبیاء مردم را به سوی آن دین می‌خوانند. و وجه مناقشه روشن است و احتیاج به تکرار ندارد. </p> <p>و حاصل معنای آیه این شد که خدای تعالی از همه انبیاء و امتهای ایشان پیمان گرفت که اگر کتابی و درسی از زندگی برایشان فرستاد، و یک رسولی که تصدیق کننده کتاب آنها است آمد حتما به آن کتاب و حکمت ایمان بیاورند و آن رسول را یاری کنند و این کار از انبیا به معنای تصدیق پیغمبر قبلی و معاصر است و بشارتی است از پیغمبر قبلی به آمدن پیغمبر بعدی. و سفارشی است به امت که دعوت پیغمبر آینده را بپذیرند و از ناحیه امت‌ها ایمان و تصدیق و یاری است، و لازمه این همانا وحدت دین الهی است. </p> <p>و اما اینکه بعضی از مفسرین گفته‌اند، مراد آیه شریفه این است که: خدای تعالی از پیامبران میثاق گرفته که نبوت خاتم انبیاء محمد ص را تصدیق و امت خود را به مبعث او بشارت دهند، هر چند که در جای خود درست است، لیکن مطلبی است که سیاق آیات بر آن دلالت می‌کند نه الفاظ آن. هم چنان که در سابق هم به آن اشاره نمودیم. چون الفاظ آیه عمومیت دارد و همه انبیا را شامل می‌شود. چیزی که هست گفتیم، از آنجا که آیه مورد بحث، در ضمن احتجاج علیه اهل کتاب و سرزنش و عتاب ایشان قرار گرفته که: چرا اینقدر اصرار دارند کتب آسمانی خود را تحریف و آیات نبوت را کتمان نمایند و با اینکه حق واضح و روشن است در باره آن عناد ورزند ؟ از آن استفاده می‌کنیم که منظور تصدیق خصوص نبوت خاتم الانبیا است. </p> <p><code class="aya" rel="3_82"/> <span class="aya" rel="3_82" data-words="1-4">فمن تولی بعد ذلک...</span> این جمله تاکید میثاقی است که در آیه قبل، سخن از گرفتن آن داشت. و معنای آن روشن است. </p> <p><code class="aya" rel="3_83"/> <span class="aya" rel="3_83" data-words="1-5">أ فغیر دین الله یبغون</span> این جمله بخاطر اینکه حرف <em>فا</em> بر سر آن درآمده، تفریع و نتیجه گیری از آیه قبل است که سخن از گرفتن پیمان از انبیا داشت و معنایش این است که: حال که معلوم شد دین خدا واحد است و آن همان است که از همه انبیا و امتهای آنان بر آن، پیمان گرفته شد که هر<code class="page" rel="3,519"/> پیغمبر متقدم، به آمدن پیغمبر بعد از خود بشارت دهد و به آنچه او می‌آورد ایمان آورده، تصدیقش کنند. دیگر این اهل کتاب را چه می‌شود که به تو ای رسول اسلام ایمان نمی‌آورند و از کفر به تو چه چیزی می‌خواهند؟ از ظاهر حالشان برمی‌آید که در جستجوی دینند، آیا در جستجوی دینی غیر از اسلامند؟ با اینکه از قرنها پیش بر آنان واجب شده بود که به اسلام تمسک جویند. چون اسلام است آن دینی که پایه و اساسش فطرت است و نیز بر آنان واجب بود، دینی را بپذیرند که دلیل بر حقانیت آن همان دلیلی باشد که خدا، تمامی ذوی العقول موجود در آسمان‌ها و زمین و همه صاحبان شعور را محکوم به قبول آن کرده و آن این است که همانطور که در مقام تکوین تسلیم اویند، در مقام تشریع هم تسلیم او باشند و جز قانون او را نپذیرند. </p> <h3> <span class="title" rel="3_83 3_81 3_82 3_84 3_85">تسلیم تکوینی تمامی اهل آسمانها و زمین در برابر اللَّه تعالی</span> </h3> <p> <span class="aya" rel="3_83" data-words="6-16">و له أسلم من فی السماوات و الأرض طوعا و کرها</span> این همان اسلامی است که تمامی ساکنان زمین و آسمانها را-که اهل کتاب هم طایفه‌ای از ایشانند اهل کتابی که می‌گویند ما تسلیم خدا نمی‌شویم-شامل می‌شود. لفظ  <em>اسلم</em> صیغه ماضی است، که ظهور دارد بر اینکه ساکنان زمین و آسمان در گذشته تسلیم خدا بوده‌اند، و این تسلیمی که در سابق محقق شده تسلیمی است تکوینی در برابر امر خدا، نه اسلام به معنای خضوع بندگی، مؤید و بلکه دلیل بر این معنا جمله‌ <span class="aya" rel="3_83" data-words="14-16">طوعا و کرها</span> در آخر آیه است. </p> <p>بنا بر این جمله‌ <span class="aya" rel="3_83" data-words="6-8">و له أسلم</span> از قبیل مواردی است که گوینده به ذکر دلیل و سبب اکتفاء نموده و نامی از مدلول و مسبب نمی‌برد. و تقدیر کلام چنین است:  ا فغیر الاسلام یبغون؟ و هو دین اللَّه؟ لان من فی السماوات و الارض مسلمون له منقادون لامره، فان رضوا به کان انقیادهم طوعا من انفسهم، و ان کرهوا ما شاءه و ارادوا غیره کان الامر امره و جری علیهم کرها من غیر طوع.  یعنی: آیا غیر اسلام را می‌جویند؟ با اینکه اسلام دین خدا است، چون هر کس که در آسمانها و زمین است، تسلیم او و منقاد امر اوست. پس اگر به امر او رضایت دهند، انقیادشان طوعی است از ناحیه خود آنان. و اگر آنچه را خدا می‌خواهد کراهت داشته و غیر آن را بخواهند امر، امر اوست و امر خود را به کره جاری می‌فرماید. </p> <p>از اینجا روشن می‌شود که واو در جمله‌ <span class="aya" rel="3_83" data-words="14-16">طوعا و کرها</span> واو تقسیم است، و مراد از طوع رضایت ایشان به خواسته خدا در مورد خویش است. در صورتی که خدای تعالی چیزی در باره آنان خواسته باشد که دوستش بدارند. و مراد از کره این است که آنچه خدا در مورد ایشان خواسته، نخواهند و از آنان کراهت داشته باشند، نظیر مرگ و میر، فقر و بیماری، و امثال آن. <code class="page" rel="3,520"/> <span class="aya" rel="3_83" data-words="17-19">و إلیه یرجعون</span> این سبب دیگری است، برای اینکه اسلام را به عنوان دین ابتغا کنند و بطلبند، برای اینکه بازگشتشان به اللَّه، مولای حقیقیشان است، نه به آن چیزی که کفرشان و شرکشان ایشان را به سوی آن هدایت می‌کند. </p> <p><code class="aya" rel="3_84"/> <span class="aya" rel="3_84" data-words="1-7">قل آمنا بالله و ما أنزل علینا</span> در این جمله به رسول اللَّه ص دستور می‌دهد که بر طبق میثاقی که از او و غیر او گرفته شده، رفتار کند، و از جانب خود و همه مؤمنین از امتش بگوید: <span class="aya" rel="3_84" data-words="2-7">آمنا بالله و ما أنزل علینا...</span> و این از جمله شواهدی است که شهادت می‌دهد بر اینکه منظور از میثاق، میثاقی است که از همه انبیا و امتهای ایشان گرفته شده، که به آن اشاره شد. </p> <p> <span class="aya" rel="3_84" data-words="8-14">و ما أنزل علی إبراهیم و إسماعیل...</span> نامبردگان در این آیه، انبیای آل ابراهیمند، و این آیه خالی از این اشعار نیست که مراد از اسباط همانا انبیا از ذریه یعقوب و یا از اسباط بنی اسرائیل هستند، مانند: داوود، سلیمان، یونس، ایوب و دیگران. </p> <p> <span class="aya" rel="3_84" data-words="27-30">و النبیون من ربهم...</span> در این جمله، مساله عمومیت می‌یابد، تا شامل آدم و نوح و سایرین نیز بشود و در جمله: <span class="aya" rel="3_84" data-words="31-39">لا نفرق بین أحد منهم و نحن له مسلمون</span> همه را یک جا جمع فرموده است. </p> <p><code class="aya" rel="3_85"/> <span class="aya" rel="3_85" data-words="1-9">و من یبتغ غیر الإسلام دینا فلن یقبل منه...</span> در این آیه بیان می‌کند: آن موردی که نسبت به آن میثاق گرفته نشده کجا است، و آن غیر اسلام است. و این تعبیر خود تاکید وجوب عمل بر طبق میثاق است. </p> <h3>بحث روایتی‌ <span class="title" rel="3_81 3_85 3_82 3_83 3_84"> (در ذیل آیات گذشته) </span> </h3> <p> در مجمع البیان از امام امیر المؤمنین علی ع روایت کرده که فرمود: خدای تعالی از انبیای قبل از پیامبر ما، میثاق گرفت که به امت‌های خود خبر بعثت آن جناب و علائم و صفاتش را بدهند، و به آمدنش بشارت داده، دستور دهند که آن جناب را تصدیق کنند.<span class="footnote" rel="1" title="مجمع البیان ج ۱ و ۲ ص ۴۶۸ ط تهران">*</span>   <code class="page" rel="3,521"/> و در الدر المنثور است که ابن جریر از علی بن ابی طالب رضی اللَّه عنه روایت کرده که فرمود: از آدم تا کنون خدای تعالی هیچ پیغمبری را مبعوث نکرد، مگر اینکه در باره محمد ص از او پیمان گرفت که اگر در زمان زندگی او این پیامبر بزرگ مبعوث شد، باید به او ایمان آورد و یاریش کند. و دستور داد که او نیز این پیمان را از امت خود بگیرد، آن گاه امام ع این آیه را تلاوت فرمود: <span class="aya" rel="3_81" data-words="1-12">و إذ أخذ الله میثاق النبیین لما آتیتکم من کتاب و حکمة...</span><span class="footnote" rel="1" title="در المنثور ج ۲ ص ۴۷ ط بیروت">*</span>. </p> <p>مؤلف قدس سره: این دو روایت می‌خواهد آیه را طوری معنا کند که دلالت لفظ و سیاق (هر دو) رعایت شده باشد، همان معنایی که در نظر ما بود و بیانش گذشت. </p> <p>و در مجمع البیان و جوامع از امام صادق ع روایت کرده که در ذیل آیه فرموده: معنایش این است که: بیاد آر زمانی را که خدای تعالی میثاق امت انبیا را گرفت، به اینکه هر امتی پیغمبر خود را تصدیق نموده، به آنچه آن پیغمبر آورده عمل کنند. و لیکن امتها به این عهد وفا نکرده و بسیاری از شرایع آن را ترک نموده، بسیاری از آنها را تحریف کردند.<span class="footnote" rel="2" title="در المنثور ج ۲ ص ۴۸ ط بیروت">*</span> مؤلف: آنچه در این روایت آمده، از قبیل نشان دادن مصداق و نمونه‌ای بارز از میان مصادیق آیه است. پس منافات دارد که آیه شریفه شامل هم امتها و هم انبیا بشود. </p> <p>و <span class="phrase">نیز در مجمع البیان از امیر المؤمنین ع روایت آورده که در ذیل جمله: <span class="aya" rel="3_81" data-words="24-27">أ أقررتم و أخذتم</span> فرمود: معنایش این است که آیا اقرار کردید؟ و به این اقرار خود بر امتهای خود پیمان بستید؟ <em>قالوا</em> یعنی انبیا و امتهایشان گفتند: <em rel="fa_3_81_31-31" data-sentence="271:427">اقررنا</em> یعنی بدانچه دستورمان دادی که اقرار کنیم، اقرار کردیم، <span class="aya" rel="3_81" data-words="33-34">قال فاشهدوا</span> خدای تعالی به انبیا و امتها فرمود: پس شاهد باشید و من هم با شما شاهد بر شما و بر امتهای شمایم.<span class="footnote" rel="3" title="توحید صدوق ص ۴۶ ح ۷">*</span> و در الدر المنثور است که: ابن جریر از علی بن ابی طالب ع روایت آورده که در معنای جمله <em>فاشهدوا</em> فرمود: یعنی شما بر امتهای خود شاهد باشید.</span> <span class="aya" rel="3_81" data-words="35-39">و أنا معکم من الشاهدین</span> یعنی، و من با شما از شاهدان بر شما و ایشانم . <span class="phrase"><em rel="fa_3_82_1-2" data-sentence="0:262">فمن تولی</em> یعنی: ای محمد بعد از این عهد که از همه امتها گرفته شد هر کس روی بگرداند فاسق است، یعنی در کفر عصیان می‌کند.<span class="footnote" rel="4" title="در المنثور ج ۲ ص ۴۸ ط بیروت">*</span>       <code class="page" rel="3,522"/> مؤلف: توجیه معنای این روایت گذشت.</span> </p> <p>و در تفسیر قمی از امام صادق ع آمده که امام فرمود: خدای تعالی در عالم ذر به ایشان فرمود: <span class="aya" rel="3_81" data-words="24-30">أ أقررتم و أخذتم علی ذلکم إصری</span> و معنای <em>اصر</em> عهد است. <span class="aya" rel="3_81" data-words="31-32">قالوا أقررنا</span> آن گاه خدای تعالی به ملائکه فرمود: <em>فاشهدوا</em> گواه باشید.<span class="footnote" rel="1" title="تفسیر قمی ج ۲ ص ۱۰۷ ط قم">*</span> مؤلف قدس سره: لفظ آیه با این عبارت می‌سازد، و آن را دفع نمی‌کند. هر چند به بیانی که گذشت از ظاهر آن استفاده نشود. </p> <p>و در الدر المنثور است که احمد، و طبرانی، در کتاب اوسط از ابی هریره روایت کرده که در تفسیر آیه: <span class="aya" rel="3_85" data-words="1-6">و من یبتغ غیر الإسلام دینا...</span> گفت: رسول خدا فرمود: در روز قیامت، اعمال می‌آیند، از آن جمله نماز می‌آید و عرضه می‌دارد: پروردگارا من نمازم. خطاب می‌رسد: تو بر خیر هستی. و صدقه می‌آید و می‌گوید: پروردگارا من صدقه‌ام. خدای تعالی به او هم می‌فرماید تو بر خیر هستی. دنبال صدقه روزه می‌آید و عرضه می‌دارد: پروردگارا من روزه‌ام. </p> <p>خدای تعالی به او هم می‌فرماید: تو بر خیر هستی. آن گاه سایر اعمال یکی یکی می‌آیند و خود را معرفی می‌کنند و خدای تعالی به یک یک آنها می‌فرماید: تو بر خیر هستی تا آنکه اسلام می‌آید و عرضه می‌دارد: پروردگارا تو سلامی و من اسلام هستم. خدای تعالی می‌فرماید: تو بر خیر هستی و من امروز تو را معیار قرار می‌دهم، با تو مؤاخذه می‌کنم، و با تو پاداش می‌دهم، آن گاه رسول خدا ص این آیه را تلاوت فرمود: <span class="aya" rel="3_85" data-words="1-15">و من یبتغ غیر الإسلام دینا فلن یقبل منه و هو فی الآخرة من الخاسرین</span>.<span class="footnote" rel="2" title="تفسیر قمی ج ۱ ص ۱۰۶">*</span> و در کتاب توحید<span class="footnote" rel="3" title="(شاید منظور خلفای جور باشد که به ناحق خود را امیر المؤمنین خواندند &lt;em&gt;مترجم&lt;/em&gt;)">*</span> و کتاب تفسیر عیاشی<span class="footnote" rel="4" title="تفسیر عیاشی ج ۱ ص ۱۸۲ ح ۷۸">*</span> از امام صادق ع روایت آورده که در ذیل همین آیه فرمود: توحید مردم نسبت به خدای عز و جل همین است. </p> <p>مؤلف قدس سره: توحیدی که در این روایت آمده، ملازم با تسلیم خدا شدن در همه چیزهایی است که از بندگان خود می‌خواهد، در نتیجه برگشت این حدیث هم به همان معنایی است که در بیان سابق گذشت. </p> <p>و اگر منظور تنها نفی شریک بوده باشد، قهرا معنای طوع و کره هم دلالت اختیاری و اضطراری خواهد بود. </p> <p>         <code class="page" rel="3,523"/> خواننده عزیز، این را هم بداند که در این میان عده‌ای روایات دیگر هست که آنها را عیاشی<span class="footnote" rel="1" title="تفسیر عیاشی ج ۱ ص ۱۸۱ ح ۷۶">*</span> و قمی<span class="footnote" rel="2" title="مجمع البیان ج ۲ ص ۴۶۸ ط تهران">*</span> در تفسیرهای خود و همچنین غیر این دو و در معنای آیه: <span class="aya" rel="3_81" data-words="1-6">و إذ أخذ الله میثاق النبیین...</span> نقل کرده‌اند. و <span class="phrase">در آنها آمده که معنای <em rel="fa_3_81_19-20" data-sentence="22:60">لتؤمنن به</em> این است که به رسول خدا صلی اللَّه علیه و آله ایمان بیاورید.</span> و <span class="phrase"><em rel="fa_3_81_22-22" data-sentence="0:35">لتنصرن</em> یعنی امیر المؤمنین ص را یاری کنید.</span> و <span class="phrase">ظاهر این روایت این است که می‌خواهد این آیه را اینطور تفسیر کند که ضمیر در  <em rel="fa_3_81_19-20" data-sentence="75:116">لتؤمنن به</em> را به رسول اللَّه ص و ضمیر <em rel="fa_3_81_21-22" data-sentence="164:70">و لتنصرنه</em> را به امیر المؤمنین برگرداند، اما عبارت آیه دلالتی بر این معنا ندارد.</span> لیکن در بین روایاتی که عیاشی آورده روایتی است که از سلام بن مستنیر از امام صادق ع نقل کرده که فرمود: نامی را بر خود نهادند<span class="footnote" rel="3" title="مجمع البیان ج ۲ ص ۴۶۸ ط تهران">*</span> که خدای تعالی به جز علی بن ابی طالب را به آن نام ننامیده و تاویل آن هنوز نیامده، عرضه داشتم فدایت شوم، تاویلش چه وقت می‌آید؟ فرمود: وقتی که خدای تعالی جمع را یعنی انبیا و مؤمنین را پیش روی آن جناب جمع کند تا یاریش کنند. و این است گفتار خدای تعالی که می‌فرماید: <span class="aya" rel="3_81" data-words="1-12">و إذ أخذ الله میثاق النبیین لما آتیتکم من کتاب و حکمة</span>... <span class="aya" rel="3_81" data-words="35-39">و أنا معکم من الشاهدین.</span><span class="footnote" rel="4" title="تفسیر عیاشی ج ۱ ص ۱۸۱ ش ۷۷ ط تهران">*</span> و با بیانی که در این روایت آمده امر این اشکال آسان می‌شود، چون وقتی اشکال وارد می‌شود که روایات در مورد تفسیر وارد شده باشد، و اما در صورتی که تاویل باشد، و با در نظر گرفتن اینکه در تفسیر آیه: <span class="aya" rel="3_7" data-words="1-5">هو الذی أنزل علیک الکتاب...</span><span class="footnote" rel="5" title="سوره آل عمران، آیه ۷&quot;">*</span> گفتیم، تاویل از باب دلالت لفظ بر معنا نیست، و اصلا ارتباطی با لفظ ندارد، دیگر اشکال بر روایات مذکور وارد نیست. </p> 
