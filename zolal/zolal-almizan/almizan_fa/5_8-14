<h3 class="ayas">سوره المائدة آیه‌های ۸ تا ۱۴</h3><code class="section" rel="5_8-14"/><h3>ترجمه آیات</h3> <p> <span class="trans" rel="5_8">هان ای مردمی که ایمان آوردید در آنجا که هوای نفس وادارتان می‌کند تا به انگیزه دشمنی، بنا حق شهادت دهید به خاطر خدا قسط را بپا بدارید، و دشمنی با اشخاص و اقوام شما را به انحراف از حق نکشاند، عدالت کنید که آن به تقوا نزدیک‌تر است، و از خدا بترسید که خدا از آنچه می‌کنید با خبر است.  «۸» </span><span class="trans" rel="5_9">خدا به کسانی که ایمان بیاورند و عمل صالح کنند، این وعده را داده که آمرزشی و پاداشی عظیم دارند.  «۹» </span><span class="trans" rel="5_10">و کسانی که کفران ورزیده آیات ما را تکذیب کنند اهل جهنمند.  «۱۰» </span><span class="trans" rel="5_11">هان ای کسانی که ایمان آوردید نعمتی را که خدا بر شما ارزانی داشت بیاد آرید، به خاطر آورید که قومی تصمیم گرفتند دست ستم به سوی شما دراز کنند، خدا دستشان را از شما کوتاه کرد، و از خدا بترسید، و مؤمنان باید تنها بر خدا توکل کنند.  «۱۱» </span><span class="trans" rel="5_12">و چرا نکنند؟ مگر سرگذشت بنی اسرائیل را نشنیدند که خدا از آنان پیمان گرفت، و ما از آنان دوازده مراقب انتخاب و مبعوث کردیم، خدای تعالی به ایشان فرمود: من با شمایم اگر نماز بپا دارید و زکات دهید و به فرستادگان من که از این پس مبعوث می‌شوند ایمان بیاورید، و با رعایت احترام تقویتشان کنید، و در راه خدا بطور شایسته وام دهید، که در این صورت گناهانتان را می‌پوشانم، و در بهشت‌ها که جویها در آن جاری است داخلتان می‌کنم-میثاق ما از بنی اسرائیل این بود که-بعد از این انتخاب و تعیین نقباء اگر کسی از شما کفر بورزد در حقیقت از وسط راه منحرف گشته، و آن را گم کرده است.  «۱۲» </span><span class="trans" rel="5_13">ولی این پیمان را شکستند و به خاطر همین جرم بزرگ لعنتشان کردیم، و دلهایشان را به قساوت و سختی مبتلا نمودیم، و در نتیجه کارشان به جایی رسید که کلام خدا را وارونه تفسیر کردند، و آن را جابجا نمودند، و قسمتی از اصول دین و رءوس حقائق دینی را از یاد بردند، و تو پیوسته به خیانتی از آنان مطلع می‌شوی، مگر اندکی از آنان، پس ایشان را ببخش و از ایشان درگذر که خدا نیکوکاران را دوست می‌دارد.  «۱۳» </span><span class="trans" rel="5_14">و همچنین از آن جمعیتی که می‌گویند ما نصارائیم میثاق مخصوص بگرفتیم، آنها نیز قسمتی از اصول دینی خود را فراموش کردند، در نتیجه در بینشان تا روز قیامت دشمنی و کینه ورزی را تحریک کردیم، به زودی خدا از اعمالی که می‌کرده‌اند خبرشان خواهد داد.  «۱۴» </span></p>           <h3>بیان آیات</h3> <p> اتصال این آیات به آیات قبل روشن است، و هیچ غباری بر آن نیست، چون یک سلسله<code class="page" rel="5,385"/> خطابهایی است به مؤمنین که در آنها کلیاتی از امور مهم دنیایی و آخرتی، فردی و اجتماعی آنان را بیان می‌کند. </p> <p> <span class="aya" rel="5_8" data-words="1-17">یا أیها الذین آمنوا کونوا قوامین لله شهداء بالقسط، و لا یجرمنکم شنآن قوم علی ألا تعدلوا</span> این آیه شریفه نظیر آیه‌ای است که در سوره نساء آمده است می‌فرماید: <span class="aya" rel="4_135" data-words="1-41">یا أیها الذین آمنوا کونوا قوامین بالقسط شهداء لله، و لو علی أنفسکم أو الوالدین و الأقربین إن یکن غنیا أو فقیرا فالله أولی بهما فلا تتبعوا الهوی أن تعدلوا و إن تلووا أو تعرضوا فإن الله کان بما تعملون خبیرا</span>.<span class="footnote" rel="1" title="هان ای کسانی که ایمان آورده‌اید، بپا دارندگان به قسط و گواهانی برای خدا باشید، هر چند که گواهیتان علیه خودتان یا والدینتان یا خویشاوندانتان باشد، چه آنکه شما شاهد اوئید توانگر باشد، چه فقیر، زیرا رعایت حرمت خدا لازم‌تر است، از رعایت حال توانگر و فقیر، پس زنهار به پیروی هوا از راه حق و قسط منحرف نشوید، و بدانید که اگر از دستورات خدا اعراض و به آن پشت کنید خدا بدانچه می‌کنید با خبر است سوره نساء آیه ۱۳۵&quot;">*</span> با این تفاوت که آیه سوره نساء در مقام نهی از انحراف از راه حق و عدالت در خصوص شهادت است، و می‌فرماید: که هوای نفس شما را به انحراف نکشاند، مثلا به نفع کسی به خاطر اینکه قوم و خویش شما است بر خلاف حق شهادت ندهید،  (و یا به نفع فقیری به خاطر دلسوزیتان و به نفع توانگری به طمع پول او شهادت بنا حق ندهید)، ولی آیه مورد بحث در مقام شهادت بنا حق دادن علیه کسی است به انگیزه بغضی که شاهد نسبت به مشهود علیه دارد، به این وسیله یعنی با از بین بردن حقش انتقام و داغ دلی گرفته باشد. </p> <p>واضح‌تر بگویم در سوره مائده فرموده: <span class="aya" rel="5_8" data-words="5-9">کونوا قوامین لله شهداء بالقسط</span> و در آیه سوره نساء فرموده: <span class="aya" rel="4_135" data-words="5-9">کونوا قوامین بالقسط شهداء لله</span> و این تفاوت در تعبیر بخاطر تفاوتی است که در مقام این دو آیه هست، در آیه سوره مائده غرض این بوده که مؤمنین را از ظلم در شهادت به انگیزه سابقه دشمنی شاهد نسبت به مشهود علیه نهی کند، لذا شهادت را مقید به قسط کرد، و فرمود: باید که شهادت شما به قسط و به حق باشد و در شهادت دادن عداوت و غرضهای شخصی را دخالت ندهید ، به خلاف آیه سوره نساء که سخن از شهادت دادن به نفع کسی به انگیزه دوستی و هوا دارد، و شهادت دادن به نفع دوست و محبوب ظلم به او نیست، گو اینکه خالی از ظلم هم نیست (چون به غیر مستقیم حق خصم محبوبش را ضایع کرده) و لیکن از آن جهت که شهادت به نفع محبوب است ظلم شمرده نمی‌شود، و لذا در آیه سوره مائده امر کرد به   <code class="page" rel="5,386"/> شهادت به قسط و آن گاه این شهادت به قسط را تفریع کرد بر یک مساله کلی و آن قیام للَّه است و در سوره نساء اول امر کرد به شهادت دادن برای خدا و دخالت ندادن هواها و دوستی‌ها را در شهادت، و سپس آن را تفریع کرد بر قیام به قسط. </p> <p>و نیز به همین جهت در آیه مائده جمله: <span class="aya" rel="5_8" data-words="18-24">اعدلوا هو أقرب للتقوی و اتقوا الله</span> را تفریع کرد بر شهادت دادن به قسط، و در این جمله که نتیجه شهادت بر قسط است امر کرد مؤمنین را به عدالت، و این عدالت را وسیله‌ای شمرد برای حصول تقوا، ولی در آیه سوره نساء قضیه را به عکس کرد یعنی جمله: <span class="aya" rel="4_135" data-words="26-30">فلا تتبعوا الهوی أن تعدلوا</span> را متفرع کرد بر امر به شهادت برای خدا، نخست امر کرد به اینکه برای خدا شهادت دهید، و سپس از پیروی هوا و ترک تقوا نهی نموده، این پیروی هوا و ترک تقوا را بدترین وسیله برای ترک عدل شمرد. </p> <p>آن گاه در هر دو آیه از ترک تقوا به یک جور تحذیر کرد، در آیه سوره نساء فرمود: <span class="aya" rel="4_135" data-words="31-41">و إن تلووا أو تعرضوا فإن الله کان بما تعملون خبیرا</span> یعنی اگر تقوا به خرج ندهید خدا بدانچه می‌کنید با خبر است، و در سوره مائده فرموده: <span class="aya" rel="5_8" data-words="22-29">و اتقوا الله إن الله خبیر بما تعملون</span><span class="footnote" rel="1" title="تقوا پیشه کنید که خدا خبر دارد از آنچه می‌کنید سوره مائده، آیه ۸&quot;">*</span>، و اما معنای جمله: <span class="aya" rel="5_8" data-words="6-9">قوامین لله شهداء بالقسط...</span> از سخنانی که پیرامون آیات قبلی داشتیم روشن شده است. </p> <p> <span class="aya" rel="5_8" data-words="18-21">اعدلوا هو أقرب للتقوی...</span> ضمیر <em>هو</em> به کلمه <em>عدل</em> بر می‌گردد، -گو اینکه قبل از ضمیر چنین کلمه‌ای نبود، و لیکن از معنای <em>اعدلوا</em> فهمیده می‌شد، در نتیجه معنای جمله چنین است: عدالت پیشه کنید که عدالت به تقوا نزدیکتر است. </p> <p><code class="aya" rel="5_9"/> <span class="aya" rel="5_9" data-words="1-12">وعد الله الذین آمنوا و عملوا الصالحات لهم مغفرة و أجر عظیم</span>. </p> <p>جمله دوم یعنی جمله‌ <span class="aya" rel="5_9" data-words="8-12">لهم مغفرة و أجر عظیم</span> انشای وعده است که قبلا یعنی در اول آیه داده، و فرموده بود: <span class="aya" rel="5_9" data-words="1-2">وعد الله...</span> بطوری که دیگران نیز گفته‌اند و این تعبیر مؤکدتر از آن است، می‌فرمود: <span class="aya" rel="48_29" data-words="48-59">وعد الله الذین آمنوا و عملوا الصالحات منهم مغفرة و أجرا عظیما</span><span class="footnote" rel="2" title="خدا به کسانی که ایمان آورده اعمال صالح کنند مغفرت و پاداشی عظیم وعده داده سوره فتح، آیه ۲۹&quot;">*</span>، البته این مؤکدتر بودن به خاطر آن نیست که در آیه مورد بحث جمله مورد گفتگو خبر بعد از خبر است<span class="footnote" rel="3" title="تفسیر المنار ج ۶ ص ۲۷۵">*</span>،       <code class="page" rel="5,387"/> نه، این اشتباهی است که بعضی کرده‌اند، بلکه به خاطر این است که تصریح دارد به انشای وعده، نه چون آیه سوره فتح که ضمنا بر آن دلالت دارد. </p> <p><code class="aya" rel="5_10"/> <span class="aya" rel="5_10" data-words="1-9">و الذین کفروا و کذبوا بآیاتنا أولئک أصحاب الجحیم</span> راغب در مفردات می‌گوید: ماده <em>جیم-حاء-میم</em> به معنای شدت فوران آتش است، دوزخ را هم که جحیم خوانده‌اند به این مناسبت است<span class="footnote" rel="1" title="مفردات راغب ص ۸۸">*</span>، و این آیه مشتمل است بر خود وعید (نه بر تهدید به آن)، در مقابل آیه قبلی که خود وعده را ذکر می‌کرد، و می‌فرمود: <span class="aya" rel="5_9" data-words="8-12">لهم مغفرة و أجر عظیم</span>. </p> <p>در آیه مورد بحث کفر را مقید کرده به تکذیب آیات تا کفر بدون تکذیب را شامل نگردد، زیرا کفاری که منشا کفرشان انکار حق با علم به حق بودن آن نیست بلکه اگر کافر بخاطر این است که حق بگوششان نخورده و یا مستضعفی هستند که تشخیص حق از باطل را ندارند، اهل دوزخ نیستند بلکه کار آنان به دست خدا است، اگر بخواهد آنان را می‌آمرزد و اگر خواست عذابشان می‌کند، پس دو آیه مورد بحث یکی وعده جمیل است به کسانی که ایمان آورده اعمال صالح انجام می‌دهند، و دیگری تهدید شدیدی است به کسانی که به خدا کفر ورزیده، آیات خدا را تکذیب کنند، و معلوم است که بین این دو مرحله مراحلی است متوسط، که خدای تعالی امر آن مراحل و عاقبت امر صاحب هر مرحله را ذکر نکرده. </p> <p><code class="aya" rel="5_11"/> <span class="aya" rel="5_11" data-words="1-13">یا أیها الذین آمنوا اذکروا نعمت الله علیکم إذ هم قوم أن یبسطوا...</span> این مضمون قابل آن هست که بر چندین واقعه منطبق گردد، وقایعی که بین کفار و مسلمانان واقع شد، از قبیل داستان جنگ بدر و احد و احزاب و غیره و بنا بر این نمی‌توان گفت نظر خاصی به واقعه خاصی دارد، بلکه منظورش مطلق توطئه‌هایی است که مشرکین علیه مسلمانان و برای کشتن آنان و محو کردن اثر اسلام و دین توحید می‌ریختند. </p> <p>و اینکه بعضی از مفسرین آن را بر واقعه خاصی حمل نموده و گفته‌اند مراد از آن داستانی است که در آن آمده: مشرکین تصمیم گرفتند رسول خدا (ص) را به قتل برسانند، و یا بعضی از یهودیان تصمیم گرفتند آن جناب را ترور کنند.<span class="footnote" rel="2" title="تفسیر المنار ج ۶ ص ۲۷۶">*</span> که هر دو داستان به زودی می‌آید سخنی است که از ظاهر لفظ آیه بعید است و این ناسازگاری بر کسی پوشیده نیست. </p> <p> <span class="aya" rel="5_11" data-words="19-26">و اتقوا الله و علی الله فلیتوکل المؤمنون</span> در این جمله مؤمنین را دعوت فرموده به اینکه تقوا پیشه نموده و بر خدا توکل کنند، و در     <code class="page" rel="5,388"/> حقیقت منظور تحذیر شدید از ترک تقوا و ترک توکل بر خدای سبحان است، دلیل بر اینکه منظور نهی شدید است داستانی است که از بنی اسرائیل و نصارا در همین سیاق حکایت می‌کند که بعضی از آنها که گفتند، ما نصارائیم چنین و چنان کردند، و یهود و نصارا هر دو عهد الهی را شکستند، و خدای تعالی آنان را به لعن خود و به قساوت قلب و فراموش کردن بهره‌هایی که از دینشان داشتند و انداختن دشمنی و خشم بین آنان تا روز قیامت گرفتار ساخت. </p> <p>و معلوم است که غرض از نقل این قصه جز این نبوده که برای روشنگری مؤمنین به آن استشهاد نموده و آن را پیش روی مؤمنین قرار داده، آویزه گوش آنان کند تا از آن عبرت گیرند، و هوشیار شده بدانند که اگر یهود و نصارا مبتلا شدند به آن بلاهایی که شدند، همه به خاطر این بود که میثاقی را که با خدای سبحان بسته بودند فراموش کردند، و آن میثاق این بود که تسلیم خدای تعالی باشند و دستوراتش را به سمع و طاعت تلقی کنند و لازمه این معنا آن بود که از مخالفت پروردگارشان بپرهیزند، و در امور دینیشان بر او توکل کنند، یعنی او را وکیل خویش بگیرند، در نتیجه اختیار نکنند مگر چیزی را که خدای تعالی برایشان اختیار کرده و ترک کنند هر چیزی را که خدای تعالی آن را برای آنان ناستوده دانسته و راه آن اسلام و این لوازمش همانا طریقه طاعت رسولان او است، کسی که بخواهد واقعا تسلیم خدای تعالی باشد بجز این نمی‌شود که به رسولان او ایمان بیاورد، و دست از پیروی غیر خدا و رسولان او بردارد، دعوی هر کس که از راه می‌رسد و مردم را به اطاعت و خضوع در برابر دستورات خویش می‌خواند نپذیرد، در برابر جباران و طاغوتها و غیر آنان سر تسلیم فرود نیاورد، حتی از احبار و رهبان و یا از خاخامها و کشیشها هیچ سخنی را بدون دلیل قبول نکند، و خلاصه اینکه بداند که غیر از خدای تعالی و هر کس که خدا اطاعتش را واجب کرده باشد از احدی نباید اطاعت کند. </p> <h3> <span class="title" rel="5_8 5_9 5_10 5_11 5_12 5_13 5_14">میثاقی که خداوند از یهود و نصارا گرفت و پیمان شکنی آنان</span> </h3> <p> اما مع الاسف یهود و نصارا میثاق خدایی را پشت سر انداختند، و در نتیجه خدای تعالی آنان را از رحمت خود دور ساخت و به دنبال دور شدن از رحمت خدا دست به کارهای جنایت آمیزی زدند و آن این بود که آیات کلام خدا را جابجا و تحریف کردند، و آن را به غیر آن معنایی که خدای تعالی اراده کرده بود تفسیر نمودند، و این باعث شد که بهره‌هایی از دین را از دست بدهند، و این بهره‌ها اموری بود که با از دست دادن آنها هر خیر و سعادتی را از دست دادند، و علاوه بر این، آن مقدار از دین هم که برایشان باقی مانده بود را فاسد ساخت، آری دین احکامی غیر مربوط به هم نیست، مجموعه‌ای از معارف و احکامی است که همه به هم ارتباط دارند، بطوری که اگر بعضی از آنها فاسد شود فساد آن بعض باقیمانده را هم فاسد می‌کند، مخصوصا احکامی که جنبه رکن و زیر بنا برای دین دارد، مثالی که مطلب را روشن کند نماز خواندن<code class="page" rel="5,389"/> کسی است که منظورش از نماز بندگی خدا نباشد بلکه منظورش این باشد که در بین جامعه نمازگزار خود را جا بزند، و همین که جامعه به وی اعتماد نمود کلاه سر جامعه بگذارد، و معلوم است که چنین نمازی و یا چنین انفاقی و یا جهاد به چنین منظوری در حقیقت با زبان شکار حرف زدن است، و به جای اینکه قدمی به خدا نزدیکترش کند قدمها و بلکه فرسنگها از خدای تعالی دورشان می‌سازد پس نه آنچه برایشان مانده سودی به حالشان دارد، و نه از آنچه از دین که تحریف کرده‌اند بی‌نیازند، چون هیچ انسانی بی نیاز از دین نیست آن هم اصول و ارکان دین. پس از اینجا می‌فهمیم که مقام اقتضاء می‌کرده که مؤمنین را از مخالفت تقوا و ترک توکل بر خدا بر حذر داشته و وادارشان کند به اینکه از این داستانی که برایشان نقل کرد عبرت بگیرند. </p> <h3> <span class="title" rel="5_8 5_9 5_10 5_11 5_12 5_13 5_14">مراد از توکل بر خدا</span> </h3> <p> و نیز از همین جا روشن می‌شود که مراد از <em>توکل</em> چیزی است که شامل امور تشریعی و تکوینی (هر دو) می‌شود، و یا حد اقل مختص به امور تشریعی است، به این معنا که خدای تعالی مؤمنین را دستور داده به اینکه خدا و رسول را در احکام دینی اطاعت کنند و آنچه را که پیامبرشان آورده و برایشان بیان کرده بکار ببندند، و امر دین و قوانین الهی را به خدای تعالی که پروردگارشان است محول نموده و به وی واگذار کنند، و به هیچ وجه خود را مستقل ندانند، و در شرائطی که خدای تعالی تشریع نموده و به دست آنان ودیعت سپرده و دخل و تصرف ننمایند، هم چنان که دستورشان داده که او را در سنت اسباب و مسبباتی که در عالم جاری ساخته اطاعت کنند و در عین اینکه بر طبق این سنت عمل می‌کنند در عین حال آن اسباب و مسببات را تکیه گاه خود ننموده، برای آنها استقلال در تاثیر که همان ربوبیت است معتقد نشوند،  (بیمارانشان را مداوا بکنند، ولی دوا را مستقل در شفا ندانند، به دنبال کار و کسب بروند ولی کسب را رازق خود ندانند و همچنین) بلکه همه این وظایف را به عنوان یکی از هزار شرط انجام داده منتظر آن باشند که اگر خدا خواست نهصد و نود و نه شرط دیگرش را ایجاد کند در نتیجه اگر ایجاد کرد به مشیت و تدبیر او رضا دهند و اگر هم نکرد باز به مشیت او راضی باشند. </p> <p><code class="aya" rel="5_12"/> <span class="aya" rel="5_12" data-words="1-13">و لقد أخذ الله میثاق بنی إسرائیل و بعثنا منهم اثنی عشر نقیبا...</span> راغب در مفردات خود می‌گوید: کلمه <em>نقب</em> وقتی در مورد دیوار و یا پوست به کار می‌رود معنای کلمه <em>ثقب</em> را که در مورد چوب بکار رود می‌دهد، آن گاه می‌گوید: نقیب به معنای کسی است که از قومی آمار می‌گیرد، و احوال آن قوم را پی گیری می‌نماید، و جمع آن<code class="page" rel="5,390"/> نقباء می‌آید.<span class="footnote" rel="1" title="مفردات راغب ص ۵۰۳">*</span> خدای سبحان برای مؤمنین از این امت داستانی که بر بنی اسرائیل گذشت می‌سراید، که چگونه برایشان احکام دینی تشریع کرد، و با اخذ میثاق امر آنان را تثبیت نمود، و نقباء برایشان برگزید، و بیان خود را به آنان ابلاغ فرموده حجت را بر آنان تمام کرد، ولی آنها در عوض به جای آنکه شکر او را بگذارند میثاقش را نقض کردند، و خدای تعالی هم به کیفر این رفتارشان ایشان را لعنت کرد و دلهایشان را دچار قساوت نمود،... </p> <p>و <span class="phrase">فرمود: <span class="aya" rel="5_12" data-words="1-7">و لقد أخذ الله میثاق بنی إسرائیل</span> و این مطلبی است که در سوره بقره و سوره‌های دیگر تکرار کرده، <span class="aya" rel="5_12" data-words="8-13">و بعثنا منهم اثنی عشر نقیبا</span> که علی الظاهر منظور از این دوازده نقیب دوازده رئیس است، که هر یک بر یکی از اسباط دوازده‌گانه بنی اسرائیل ریاست داشتند، و به منزله والی بر آنان بودند، کارهای آنان را فیصله می‌دادند، و نسبتی که این دوازده نقیب به دوازده تیره بنی اسرائیل داشتند نظیر نسبتی بوده که اولی الامر به افراد این امت دارند، در حقیقت مرجع مردم در امور دین و دنیای آنان بودند، چیزی که هست خود آنان وحیی از آسمان نمی‌گرفتند و شریعتی را تشریع نمی‌کردند، و کار وحی و تشریع شرایع تنها به عهده موسی بود <span class="aya" rel="5_12" data-words="14-18">و قال الله إنی معکم</span> و خدای تعالی به ایشان فرمود: که من با شمایم، در این جمله به بنی اسرائیل اعلام می‌دارد در صورتی که او را اطاعت کنند او ایشان را یاری می‌کند، و گرنه بی یاورشان می‌گذارد، و به همین جهت هر دو امر را خاطرنشان کرده و فرمود: <span class="aya" rel="5_12" data-words="19-29">لئن أقمتم الصلاة و آتیتم الزکاة و آمنتم برسلی و عزرتموهم</span>، که تعزیر همان نصرت است، البته نصرت توأم با تعظیم، و مراد از کلمه <em rel="fa_5_12_27-27" data-sentence="1174:931">رسلی</em> پیغمبرانی است که بعد از موسی برای آنان مبعوث می‌کند، که شریعتی نو و دعوتی علی حده دارند، مانند عیسی بن مریم  (ع) و رسول اسلام محمد (ص)، و سایر رسولانی که بین این دو بزرگوار بودند، ولی شریعتی نیاوردند <span class="aya" rel="5_12" data-words="30-34">و أقرضتم الله قرضا حسنا</span> منظور از این قرض دادن به خدا صدقه‌های مستحبی است نه زکات واجب‌ <span class="aya" rel="5_12" data-words="35-44">لأکفرن عنکم سیئاتکم و لأدخلنکم جنات تجری من تحتها الأنهار</span> برگشت این جمله به وعده جمیلی است که خدای تعالی به بنی اسرائیل داده، به شرطی که نماز بپا دارند، و زکات واجب دهند، و به رسولان او ایمان آورده، هم یاری و هم تعظیمشان کنند و صدقه مستحبی بدهند، که در این صورت گناهانشان را محو نموده داخل در جناتشان می‌کند که از زیر آنها نهرها روان است، آن گاه در تهدید کسانی   <code class="page" rel="5,391"/> که به این دستورات عمل نکنند فرموده: <span class="aya" rel="5_12" data-words="45-53">فمن کفر بعد ذلک منکم فقد ضل سواء السبیل</span>.</span> </p> <h3> <span class="title" rel="5_13 5_8 5_9 5_10 5_11 5_12 5_14">نقمت‌هایی که به سبب پیمان شکنی به یهود رسید</span> </h3> <p> <span class="aya" rel="5_13" data-words="1-8">فبما نقضهم میثاقهم لعناهم و جعلنا قلوبهم قاسیة...</span> خدای تعالی در آیه قبل سزای کفر و قدر ناشناسی نسبت به میثاق نامبرده را عبارت از گمراه شدن از راه میانه و مستقیم، و این ذکر اجمالی آن کیفر بود، و در آیه مورد بحث بطور مفصل آن کیفر را بیان می‌کند، و آن عبارت است از انواع نقمت‌ها و عذابها که خدای سبحان بعضی از آنها را که همان لعنت و تقسیه قلوب باشد را به خودش نسبت داده، چون این دو نقمت در واقع کار خود او است و بعضی دیگر را به خود بنی اسرائیل نسبت داده، و آن نقمتی است که جمله‌ <span class="aya" rel="5_13" data-words="19-25">و لا تزال تطلع علی خائنة منهم</span> آن را در نظر دارد همه اینها کیفر همه کفرانهای آنان است، که در رأس آنها کفر به میثاق است، و یا کیفر تنها کفر به میثاق است، برای اینکه سایر کفرهاشان در شکم این یک کفر خوابیده هم چنان که سایر کیفرهاشان در شکم کیفر آن نهفته است. </p> <p>آری راه وسطی که آنان گم کرده‌اند راه سعادتی است که آبادی دنیا و آخرت آنان در آن راه است. </p> <p><span class="phrase">پس اینکه فرمود: <span class="aya" rel="5_13" data-words="1-3">فبما نقضهم میثاقهم</span> علی الظاهر مراد همان کفری است که در آیه قبلی از آن تهدید کرد و لفظ <em>ما</em> در کلمه: <em rel="fa_5_13_1-1" data-sentence="176:1565">فبما</em> هر جا که استعمال شود دو اثر دارد، یکی اینکه مطلب را تاکید می‌کند و دوم اینکه ابهام آن را می‌رساند، به این معنا که اهل زبان در جایی که بخواهند شخصی یا غرضی را که در جای خود معین است نامعین و مبهم ذکر کنند تا در نتیجه آن شخص یا آن غرض را تعظیم یا تحقیر کرده باشند این کلمه را به کار می‌برند  مثلا وقتی بپرسی که چه کسی آمده بود در خانه و تو با او سخن می‌گفتی او به منظور اینکه بفهماند مردی بود که از بزرگی نمی‌شود نامش را برد و یا از پستی قابل آن نیست که نامش را ببرم در پاسخت می‌گوید: <em>رجل ما</em> مردی از مردها و بنا بر این معنای آیه چنین می‌شود که بنی اسرائیل به خاطر پیمان‌شکنی‌هایی که نمی‌شود گفت که چیست مورد لعن ما واقع شدند  و لعن عبارت است از دور کردن کسی از رحمت خدا <span class="aya" rel="5_13" data-words="5-8">و جعلنا قلوبهم قاسیة</span> کلمه  <em rel="fa_5_13_8-8" data-sentence="990:793">قاسیة</em> اسم فاعل از <em>ماده قسی</em> است و این ماده به معنای سفتی و سختی است، و قساوت قلب از قسوت سنگ که صلابت و سختی آن است گرفته شده، و قلب قسی (با قساوت) آن قلبی است که در برابر حق خشوع ندارد، و تاثیری بنام رحمت و رقت به آن دست نمی‌دهد، در قرآن کریم فرموده: <span class="aya" rel="57_16" data-words="1-32">أ لم یأن للذین آمنوا أن تخشع قلوبهم لذکر الله و ما نزل من الحق؟ و لا یکونوا کالذین أوتوا الکتاب من قبل فطال علیهم الأمد فقست قلوبهم و کثیر منهم فاسقون</span><span class="footnote" rel="1" title="آیا برای کسانی که ایمان آورده‌اند آن لحظه نرسیده که دلهاشان برای یاد خدا و عمل به معارف و احکام حقی که نازل شده نرم شود؟ و مانند اهل کتاب نباشند، که قبل از شما برایشان کتاب آمد، و سالها از عصر پیامبرشان گذشت، در نتیجه دلهایشان قساوت یافت و اینک بسیاری از آنان فاسقند سوره حدید آیه ۱۶&quot;">*</span>.</span> </p> <p>و سخن کوتاه اینکه خدای سبحان دنبال مساله قساوت قلبشان می‌فرماید: نتیجه آن این شد که برگشتند و دست به تحریف کلام خدا زدند <span class="aya" rel="5_13" data-words="9-12">یحرفون الکلم عن مواضعه</span>، یعنی آن را طوری تفسیر کردند که صاحب کلام آن معنا را در نظر نداشت و خدای تعالی که صاحب کلام بود به آن تفسیر راضی نبود و یا از کلام خدا هر چه را که خوشایندشان نبود انداختند و چیزهایی که دلشان می‌خواست از پیش خود به آن اضافه کردند و یا کلام خدا را جابجا نمودند، همه اینها تحریف است، و بنی اسرائیل به این ورطه نیفتادند مگر به خاطر اینکه دستشان از حقائق روشن دین برید، <span class="aya" rel="5_13" data-words="13-18">و نسوا حظا مما ذکروا به</span>، و معلوم است که این حظی که فراموش کردند قسمتی از اصول دینیشان بوده که سعادتشان دائر مدار آن اصول بوده، اصولی که هیچ چیزی جای آن را اشغال نکرد مگر آنکه شقاوت دائمی را علیه آنان مسجل نمود مثل اینکه بجای منزه دانستن خدای تعالی از داشتن شبیه که یکی از اصول دین توحید است مرتکب تشبیه شدند، و یا موسی را خاتم انبیا شمردند، و شریعت تورات را برای ابد همیشگی پنداشتند، و نسخ و بداء را باطل دانستند، و گرفتار عقائد باطل غیر اینها شدند. </p> <p> <span class="aya" rel="5_13" data-words="19-25">و لا تزال تطلع علی خائنة منهم</span> <span class="phrase">کلمه <em rel="fa_5_13_24-24" data-sentence="5:505">خائنة</em> چه به معنای اسم فاعل باشد و چه به معنای خیانت بدان جهت که نکره آمده و به خاطر کلمه <em>منهم</em> طائفه‌ای از آنان را شامل می‌شود، و معنای جمله این است که تو همواره به طائفه‌ای از آنان اطلاع پیدا می‌کنی که خائنند، و یا همیشه بر خیانت طائفه‌ای از آنان اطلاع پیدا می‌کنی، <span class="aya" rel="5_13" data-words="26-36">إلا قلیلا منهم، فاعف عنهم، و اصفح إن الله یحب المحسنین</span>، در سابق مکرر گفته‌ایم که استثنای قلیلی از بنی اسرائیل منافات با این معنا ندارد که لعنت و عذاب متوجه این امت و این نژاد بشود.</span> </p> <p>و <span class="phrase">یکی از حرف‌های عجیبی که بعضی از مفسرین در تفسیر این آیه زده‌اند این است که گفته‌اند: مراد از کلمه <em rel="fa_5_13_27-27" data-sentence="98:537">قلیل</em> عبد اللَّه بن سلام و اصحاب او است، و آیه شریفه می‌خواهد بفرماید همه یهودیان خائنند، مگر او و دوستانش<span class="footnote" rel="2" title="تفسیر المنار ج ۶ ص ۲۸۵">*</span>، و وجه عجیب بودن این تفسیر این است که     <code class="page" rel="5,393"/> عبد اللَّه بن سلام مدتها قبل از نازل شدن سوره مائده اسلام آورد، و معنا ندارد که آیه شریفه شامل مسلمانان در روز نزول بشود، زیرا آیات مورد بحث سخن از میثاق بنی اسرائیل و سخن از بدیهای یهود دارد، یهودیانی که در آن ایام هم چنان یهودی مانده بودند و عبد اللَّه بن سلام در آن روز یهودی نبود.</span> </p> <h3> <span class="title" rel="5_14 5_8 5_9 5_10 5_11 5_12 5_13">پیمان شکنی نصارا و عواقب آن</span> </h3> <p> <span class="aya" rel="5_14" data-words="1-14">و من الذین قالوا إنا نصاری أخذنا میثاقهم فنسوا حظا مما ذکروا به فأغرینا</span> راغب در مفردات گفته وقتی گفته می‌شود <em>غری بکذا</em> معنایش این است که به فلان چیز چسبید، و ملازم آن شد، و اصل این کلمه از غراء است، که به معنای سریش و سریشم و امثال آن است، و چون گفته شود: اغریت فلانا بکذا که باب افعال این ماده است همان معنای ثلاثی مجرد را می‌دهد، و می‌فهماند که من او را به فلان چیز چسباندم<span class="footnote" rel="1" title="مفردات راغب ص ۳۶۰">*</span>. </p> <p>عیسی بن مریم (ع) پیغمبر رحمت بود و مردم را به صلح و صفا می‌خواند، و تشویقشان می‌کرد به اینکه نسبت به آخرت اشراف و توجه کامل داشته و از لذائذ دنیا و زخارف دلفریب آن اعراض کنند، و نهیشان می‌کرد از اینکه بر سر دنیا این کالای پست <em>و غرض أدنی</em> تکالب کنند، یعنی مانند درندگان بر سر یک شکار پنجه به روی هم بکشند که اگر خواننده عزیز بخواهد کلمات آن جناب را ببیند باید به مواقف مختلفی که انجیل‌های چهارگانه از آن جناب نقل کرده‌اند مراجعه کند. </p> <p>لیکن پیروانش عکس العمل بر خلاف، از خود نشان داده و مواعظ و تذکرات آن جناب را از یاد بردند، و چون چنین کردند خدای عز و جل به جای سلم و صفا کینه و دشمنی را در دلهاشان ثابت کرد، و به جای برادری و دوستی که عیسی (ع) آنان را به آن می‌خواند، دشمنی و کینه توزی را در دلهاشان مستقر نمود، و در باره آنان فرمود: <span class="aya" rel="5_14" data-words="9-21">فنسوا حظا مما ذکروا به فأغرینا بینهم العداوة و البغضاء إلی یوم القیامة</span>. </p> <p>و این عداوت و بغضا که خدای تعالی نام برده جزء ملکات راسخه امت‌های مسیحی شده و در دل آنها ثابت و پایدار گردیده است، هم چنان که آتش آخرت هم سرنوشت حتمی آنها است، و از آن مفری ندارند، هر چه بخواهند از غمی از غمهای آن رها شوند دوباره به آن اندوه برگردانده می‌شوند و به ایشان گفته می‌شود بچشید عذاب حریق و سوزنده را. </p> <p>و از روزی که عیسی بن مریم به آسمان برده شد حواریون او و داعیان و مبلغین دین او   <code class="page" rel="5,394"/> پیوسته با یکدیگر اختلاف کردند، و اختلاف آنان روز به روز بیشتر شد و همه مسیحیت را فرا گرفت، و در آغاز آنان را به جان هم انداخت، جنگها و قتل و غارتها بپا کرد، انواع در بدریها بوجود آورد، خانواده‌هایی را آواره کرد، و فسادهایی دیگر بر انگیخت تا آنکه کار به جنگهای بزرگ و بین المللی بیانجامید، جنگهایی که کره زمین را تهدید به خراب و بشریت را تهدید به فناء و انقراض نمود، همه اینها همان وعده‌ای بود که خدای تعالی در آیه مورد بحث داد، و این خود مصداق تبدل نعمت به نقمت و گمراه‌تر شدن به دنبال بیشتر متلاشی شدن است، تازه همه اینها عقوبت دنیایی آنان بود. <span class="aya" rel="5_14" data-words="22-28">و سوف ینبئهم الله بما کانوا یصنعون</span>. <code class="page" rel="5,395"/> </p>
