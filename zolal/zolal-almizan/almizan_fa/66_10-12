<h3 class="ayas">سوره التحریم آیه‌های ۱۰ تا ۱۲</h3><code class="section" rel="66_10-12"/><h3>ترجمه آیات</h3> <p> <span class="trans" rel="66_10">خدای تعالی برای کسانی که کافر شدند مثلی زده و آن همسر نوح و همسر لوط است که در تحت فرمان دو نفر از بندگان صالح ما بودند، و این دو زن به آن دو بنده صالح خیانت کردند و همسریشان با پیامبران هیچ سودی برایشان نکرد و از عذاب خدا جلوگیر نشد و به ایشان گفته شد داخل آتش شوید همانطور که بیگانگان با انبیا داخل می‌شوند.  «۱۰» </span><span class="trans" rel="66_11">و نیز خدای تعالی برای کسانی که ایمان آوردند مثلی می‌زند و آن داستان همسر فرعون است که گفت: پروردگارا نزد خودت برایم خانه‌ای در بهشت بنا کن و مرا از فرعون و عمل او نجات بده و از مردم ستمکار برهان.  «۱۱» </span><span class="trans" rel="66_12">و داستان مریم دختر عمران است که بانویی پاک بود، و ما در او از روح خود دمیدیم و او کلمات پروردگار خود و کتب او را تصدیق کرد و از خاشعان بود.  «۱۲» </span></p>   <h3>بیان آیات‌ <span class="title" rel="66_10 66_11 66_12">تعریض شدید به دو همسر پیامبر (حفصه و عایشه) با ذکر دو مثل بیانگر اینکه هیچ سبب و نسبی ملاک کرامت و برتری نیست. </span> </h3> <p> این آیات کریمه متضمن دو تا مثل است، یکی مثلی که خدا به وسیله آن حال کفار را مجسم می‌کند، و یکی هم مثلی که بیانگر حال مؤمنین است، مثل اول وضع کفار را در شقاوت و هلاکت روشن نموده، بیان می‌کند که اگر چنین شدند به خاطر خیانتی بود که به خدا و رسولش کردند، و سرانجام خیانت به خدا و رسول همین است، از هر کس که می‌خواهد سر بزند، هر چند از کسی سر بزند که وابسته و متصل به انبیا باشد، و مثل دومی بیانگر این حقیقت است که سعادت و رستگاری مؤمنین هم تنها به خاطر ایمان خالصشان به خدا و رسول و قنوتشان و حسن اطاعتشان بوده، و اتصال و خویشاوندی که با کفار داشتند ضرری به حالشان نداشت، پس معلوم می‌شود ملاک کرامت نزد خدا تنها و تنها تقوی است و بس. </p> <p>و برای مجسم کردن این معنا نخست حال این طایفه اول را به حال دو تا زن تاریخ مثل می‌زند، که هر دو همسر دو پیامبر بزرگوار بودند، دو پیامبری که خدای تعالی عبد صالحشان نامیده-و چه کرامتی بزرگتر از این-و با این حال این دو زن به آن دو بزرگوار خیانت کردند، و در نتیجه فرمان الهی رسید که با سایر دوزخیان داخل دوزخ گردند، پس این دو زن همسر و هم بستر دو پیامبر بزرگوار بودند، اما همسری آنان سودی به حالشان نبخشید، و بدون کسب کمترین امتیازی در زمره هالکان به هلاکت رسیدند. </p> <p>و طایفه دوم را به دو زن دیگر تاریخ مثل می‌زند، یکی همسر فرعون است، که درجه کفر شوهرش بدانجا رسید که در بین مردم معاصر خود (با کمال بی‌شرمی و جنون) فریاد زد:  رب اعلای شما منم ، اما این همسر به خدا ایمان آورد، و ایمانی خالص آورد، و خدای تعالی او را نجات داد و داخل بهشتش کرد، و قدرت همسری چون فرعون و کفر او نتوانست به ایمان وی خدشه‌ای وارد سازد، دومی مریم دختر عمران است، مریم صدیقه و قانته که خدایش به کرامت خود گرامیش داشت، و از روح خود در او بدمید. </p> <p>و در این تمثیل تعریض و چوبکاری سختی به دو همسر رسول خدا (ص) شده، که آن دو نیز به آن جناب خیانت کردند و سر او را فاش ساخته، علیه او دست به دست هم دادند و اذیتش کردند، و مخصوصا وقتی می‌بینیم سخن از کفر و خیانت و فرمان  (داخل دوزخ شوید) دارد، می‌فهمیم که این تعریض تا چه حد شدید است. </p> <h3> <span class="title" rel="66_10 66_11 66_12">سر انجام بد همسر نوح (علیه السلام) و همسر لوط (علیه السلام) با اینکه همسر پیامبر بودند</span> </h3> <p> <span class="aya" rel="66_10" data-words="1-17">ضرب الله مثلا للذین کفروا امرأت نوح و امرأت لوط کانتا تحت عبدین من عبادنا صالحین فخانتاهما...</span> راغب می‌گوید: کلمه <em>خیانت</em> و کلمه <em>نفاق</em> هر دو به یک معنا است، با این تفاوت که خیانت را در خصوص نفاقی بکار می‌برند که در مورد عهد و امانت بورزند، و نفاق را در خصوص خیانتی بکار می‌برند که در مورد دین بورزند، این معنای اصلی و موارد استعمال اصلی این دو کلمه بود، ولی بعدها درهم و برهم شد، پس خیانت به معنای مخالفت با حق به وسیله نقض سری عهد است، و مقابل خیانت امانت است، هم گفته می‌شود: خنت فلانا- من به فلانی خیانت کردم و هم گفته می‌شود: خنت امانة فلان-من به امانت فلانی خیانت کردم<span class="footnote" rel="1" title="مفردات راغب، ماده &lt;em&gt;خان&lt;/em&gt; ">*</span>. </p> <p>در باره جمله‌ <span class="aya" rel="66_10" data-words="4-5">للذین کفروا</span> دو احتمال هست، یکی اینکه این جمله متعلق باشد به مثل، که در آن صورت معنا چنین می‌شود: خدای تعالی مثلی زده که با آن حال کسانی را که کافر شدند ممثل کند، و بفهماند که خویشاوندیشان به بندگان صالح سودی به حالشان ندارد، هم چنان که سودی به حال همسر نوح و همسر لوط نداشت. و احتمال دوم اینکه متعلق به فعل  <em>ضرب</em> باشد، که در آن صورت معنا چنین می‌شود: خدای تعالی زن نوح و لوط و سرگذشت آنان را مثل زده برای کفار تا عبرت بگیرند، و بفهمند که اتصال و خویشاوندی با صالحان از بندگان خدا سودی به حالشان نداشت، اینها نیز با خیانتی که نسبت به رسول خدا (ص) کردند اهل آتش خواهند بود. </p> <p><span class="phrase">دو کلمه <em rel="fa_66_10_6-7" data-sentence="8:154">امرأت نوح</em> و <em rel="fa_66_10_9-10" data-sentence="70:133">امرأت لوط</em> مفعولند برای فعل <em>ضرب</em> ، و منظور از اینکه فرمود: این دو زن در تحت دو نفر از بندگان صالح ما بودند این است که همسر آن دو بودند.</span> </p> <p> <span class="aya" rel="66_10" data-words="18-23">فلم یغنیا عنهما من الله شیئا</span> <span class="phrase">-ضمیر تثنیه اولی به کلمه <em rel="fa_66_10_13-13" data-sentence="25:157">عبدین</em> ، و تثنیه دومی به کلمه <em>امرأتین</em> برمی‌گردد، و معنای جمله این است که آن دو بنده صالح ما ذره‌ای از عذاب خدا را که متوجه آن دو زن شد از آنان دور نکردند.</span> </p> <p> <span class="aya" rel="66_10" data-words="24-29">و قیل ادخلا النار مع الداخلین</span> -یعنی به ایشان گفته شد، داخل آتش شوید همانطور که سایرین و بیگانگان از انبیا داخل می‌شوند. و <span class="phrase">منظور از <em rel="fa_66_10_29-29" data-sentence="9:1231">داخلین</em> قوم نوح و قوم لوط است، هم چنان که آیه زیر هم که در باره همسر نوح است به این معنا اشاره دارد، می‌فرماید: <span class="aya" rel="11_40" data-words="1-21">حتی إذا جاء أمرنا و فار التنور قلنا احمل فیها من کل زوجیناثنین و أهلک إلا من سبق علیه القول</span><span class="footnote" rel="2" title="تا آنکه عذاب ما رسید، و تنور جوشیدن آغاز کرد، بدو گفتیم از هر جنسی دو فرد رای سوار کشتی کن، اهل خودت رای نیز، مگر آن کسی که قلم قضای ما بر هلاکتش رانده شده سوره هود، آیه ۴۰">*</span>، و آیه‌ای دیگر که راجع به همسر لوط است، و می‌فرماید:     <code class="page" rel="19,577"/> <span class="aya" rel="11_81" data-words="10-25">فأسر بأهلک بقطع من اللیل و لا یلتفت منکم أحد إلا امرأتک إنه مصیبها ما أصابهم</span><span class="footnote" rel="1" title="خاندان خود را شبانه در پاسی از شب بیرون ببر، و زنهار، کسی متوجه رفتن شما نشود، اما همسرت را مبر، که او نیز به همان عذابی گرفتار می‌شود که قوم می‌شوند سوره هود، آیه ۸۱">*</span>، ممکن هم هست منظور از جمله <em rel="fa_66_10_28-29" data-sentence="1011:268">مع الداخلین</em> ، خصوص کفار از قوم نوح و لوط نباشد، بلکه عموم کفار باشد  (ولی به هر حال لطف این جمله را از نظر دور مدار، که می‌خواهد اشاره کند: شما با همه اتصالی که با نوح و لوط داشتید، امروز با سایر دوزخیان هیچ فرقی ندارید، و اتصال و همسری با انبیا خردلی در سرنوشت شما دخالت ندارد).</span> </p> <p>و اگر این خطاب را در قالب <em>قیل-گفته شد</em> آورد، و نیز داخلین را مطلق ذکر کرد، برای این بود که به بی‌مقداری آن دو زن، و همه کفار اشاره کند، و بفهماند نزد خدا هیچ ارزش و کرامتی ندارند، و خدای تعالی هیچ باک و پروایی ندارد، که آن دو در کجا و به چه سرنوشتی هلاک می‌شوند. </p> <h3> <span class="title" rel="66_11 66_10 66_12">شرح دعای همسر فرعون و درخواست‌هایش از پروردگار متعال</span> </h3> <p> <span class="aya" rel="66_11" data-words="1-17">و ضرب الله مثلا للذین آمنوا امرأت فرعون إذ قالت رب ابن لی عندک بیتا فی الجنة...</span> بحثی که باید در باره جمله‌ <span class="aya" rel="66_11" data-words="5-6">للذین آمنوا</span> داشته باشیم، همان بحثی است که در جمله‌ <span class="aya" rel="66_10" data-words="4-5">للذین کفروا</span> داشتیم. </p> <p>و در جمله‌ <span class="aya" rel="66_11" data-words="9-17">إذ قالت رب ابن لی عندک بیتا فی الجنة</span>، خدای سبحان تمامی آرزوهایی را که یک بنده شایسته در مسیر عبودیتش دارد خلاصه نموده، برای اینکه وقتی ایمان کسی کامل شد ظاهر و باطنش هماهنگ، و قلب و زبانش هماواز می‌شود، چنین کسی نمی‌گوید مگر آنچه را که می‌کند، و نمی‌کند مگر آنچه را که می‌گوید، و در دل آرزویی را نمی‌پروراند، و در زبان درخواست آن را نمی‌کند، مگر همان چیزی را که با عمل خود آن را می‌جوید. </p> <p>و چون خدای تعالی در خلال تمثیل حال این بانو، و اشاره به منزلت خاصه‌ای که در عبودیت داشت، دعایی را نقل می‌کند که او به زبان رانده، همین خود دلالت می‌کند بر اینکه دعای او عنوان جامعی برای عبودیت او است، و در طول زندگی هم همان آرزو را دنبال می‌کرده، و درخواستش این بوده که خدای تعالی برایش در بهشت خانه‌ای بنا کند، و از فرعون و عمل او و از همه ستمکاران نجاتش دهد. پس همسر فرعون جوار رحمت پروردگارش را خواسته، خواسته است تا با خدا نزدیک باشد، و این نزدیکی با خدا را بر نزدیکی با فرعون   <code class="page" rel="19,578"/> ترجیح داده، با اینکه نزدیکی با فرعون همه لذات را در پی داشته، در دربار او آنچه را که دل آرزو می‌کرده یافت می‌شده، و حتی آنچه که آرزوی یک انسان بدان نمی‌رسیده، در آنجا یافت می‌شده، پس معلوم می‌شود همسر فرعون چشم از تمامی لذات زندگی دنیا دوخته بوده، آن هم نه به خاطر اینکه دستش به آنها نمی‌رسیده، بلکه در عین اینکه همه آن لذات برایش فراهم بوده، مع ذلک از آنها چشم پوشیده، و به کراماتی که نزد خدا است، و به قرب خدا دل بسته بوده، و به غیب ایمان آورده، و در برابر ایمان خود استقامت ورزیده، تا از دنیا رفته است. </p> <p>و این قدمی که همسر فرعون در راه بندگی خدا برداشته، قدمی است که می‌تواند برای همه پویندگان این راه، مثل باشد، و به همین جهت خدای سبحان حال او و آرزوی او و عمل در طول زندگی او را در دعایی مختصر خلاصه کرد، دعایی که جز این معنا نمی‌دهد که او از تمامی سرگرمی‌های دنیا و هر چیزی که آدمی را از خدا بی‌خبر می‌کند قطع رابطه کرده، و به پروردگار خود پناهنده شده، و جز این آرزویی نداشته که با خدا نزدیک باشد، و در دار کرامت او منزل گزیند. </p> <p><span class="phrase">می‌فرماید: <em rel="fa_66_11_7-8" data-sentence="11:690">امرأت فرعون</em> ، برای مؤمنین همسر فرعون را مثل می‌زند، نام آن جناب به طوری که در روایات آمده آسیه بوده: <span class="aya" rel="66_11" data-words="9-17">إذ قالت رب ابن لی عندک بیتا فی الجنة</span>، در این دعا خانه‌ای درخواست کرده که هم نزد خدا باشد و هم در بهشت، و این بدان جهت است که بهشت‌ دار قرب خدا و جوار رب العالمین است، هم چنان که خود خدای تعالی فرموده: <span class="aya" rel="3_169" data-words="11-14">أحیاء عند ربهم یرزقون</span><span class="footnote" rel="1" title="شهیدان زنده‌اند و نزد پروردگارشان روزی می‌خورند سوره آل عمران، آیه ۱۶۹">*</span> علاوه بر این، حضور در نزد خدای تعالی و نزدیکی او کرامتی است معنوی، و استقرار در بهشت کرامتی است صوری، پس جا دارد که بنده خدا هر دو را از خدا بخواهد.</span> </p> <p> <span class="aya" rel="66_11" data-words="24-28">و نجنی من القوم الظالمین</span> -منظورش از قوم ظالمین همان قوم فرعون است و این دعا در حقیقت بیزاری دیگری است از فرعونیان، و از خدای تعالی درخواست می‌کند، او را از جامعه‌ای ستمکار نجات دهد، هم چنان که جمله قبلی درخواست نجات از مجتمع خاص خانوادگی بود. </p> <h3> <span class="title" rel="66_10 66_11 66_12">اوصاف و فضائل مریم (علیها السلام) </span> </h3> <p> <code class="aya" rel="66_12"/> <span class="aya" rel="66_12" data-words="1-11">و مریم ابنت عمران التی أحصنت فرجها فنفخنا فیه من روحنا...</span> <span class="phrase">این آیه عطف است به جمله <em rel="fa_66_11_7-8" data-sentence="24:120">امرأت فرعون</em> ، و تقدیرش این است که: و ضرب اللَّه مثلا للذین امنوا مریم... -خداوند مریم را مثل زده برای کسانی که ایمان آورده‌اند... .</span> </p> <p>در خصوص مریم (ع) می‌بینیم که به نام مبارکش تصریح نموده، ولی در باره همسر فرعون چنین کاری نکرد، اصولا در قرآن کریم جز مریم نام هیچ زنی برده نشده، تنها آن   <code class="page" rel="19,579"/> جناب است که در حدود بیست و چند سوره و در سی و چند آیه نام او را برده است. </p> <p> <span class="aya" rel="66_12" data-words="5-11">التی أحصنت فرجها فنفخنا فیه من روحنا</span> -در این قسمت از آیه مریم را به خاطر عفتش می‌ستاید، و ستایش مریم (ع) در قرآن کریم مکرر آمده، و شاید این به خاطر رفتار ناپسندی باشد که یهودیان نسبت به آن جناب روا داشته، و تهمتی باشد که ایشان به وی زدند، و قرآن کریم در حکایت آن می‌فرماید: <span class="aya" rel="4_156" data-words="3-8">و قولهم علی مریم بهتانا عظیما</span><span class="footnote" rel="1" title="و بهتان بزرگی که به مریم زدند، سوره نساء، آیه ۱۵۶">*</span> و در سوره انبیاء هم نظیر این قصه آمده می‌فرماید: <span class="aya" rel="21_91" data-words="1-6">و التی أحصنت فرجها فنفخنا فیها</span><span class="footnote" rel="2" title="و به یاد آور زنی را که دامان خود را از آلودگی به بی‌عفتی پاک نگهداشت و ما از روح خود در او دمیدیم سوره انبیاء، آیه ۹۱">*</span>. </p> <p> <span class="aya" rel="66_12" data-words="12-15">و صدقت بکلمات ربها</span> -یعنی مریم کلمات پروردگار خود را که به قول بعضی<span class="footnote" rel="3" title="تفسیر مجمع البیان، ج ۱۰، ص ۳۲۰">*</span> همان وحی انبیا باشد، تصدیق کرد. بعضی<span class="footnote" rel="4" title="روح المعانی، ج ۲۸، ص ۱۶۴">*</span> دیگر گفته‌اند: مراد از کلمات خدای تعالی در اینجا وعده و تهدید و امر و نهی خداست. ولی این وجه درست نیست، زیرا بنا بر این، دیگر احتیاج نبود نام کتب خدا را ببرد، چون کتب آسمانی همان وعده و وعید و امر و نهی است. </p> <p> <span class="phrase"><em rel="fa_66_12_16-17" data-sentence="0:581">و کتبه</em> -منظور از کتب خدای تعالی همان کتبی است که شرایع خدای تعالی در آن است، شرایعی که از آسمان نازل شده، مانند کتاب تورات و انجیل، و اصطلاح قرآن هم در کتب آسمانی همین است، و شاید منظور از تصدیق کلمات پروردگارش و تصدیق کتب خدای تعالی این باشد که مریم (ع) صدیقه بوده، هم چنان که در آیه زیر فرموده: <span class="aya" rel="5_75" data-words="1-14">ما المسیح ابن مریم إلا رسول قد خلت من قبله الرسل و أمه صدیقة</span><span class="footnote" rel="5" title="مسیح پسر مریم غیر از فرستاده‌ای نبود، فرستاده‌ای که قبل از او هم فرستادگانی بودند و مادرش صدیقه و راستگو بود سوره مائده، آیه ۷۵">*</span>.</span> </p> <p> <span class="aya" rel="66_12" data-words="18-21">و کانت من القانتین</span> -یعنی مریم از زمره مردمی بود که مطیع خدا و خاضع در برابر اویند، و دائما بر این حال هستند، و اگر مریم (ع) را با اینکه زن بود، فردی از قانتین خواند با اینکه کلمه مذکور جمع مذکر است، بدین جهت بود که بیشتر قانتین مردان هستند. </p> <p>مؤید اینکه قنوت به این معنا است این است که قنوت به همین معنا در آیه‌ای دیگر، در خصوص مریم (ع) آمده، آنجا که ملائکه به حکایت قرآن کریم مریم را ندا داده می‌گویند: <span class="aya" rel="3_43" data-words="1-10">یا مریم اقنتی لربک و اسجدی و ارکعی مع الراکعین</span><span class="footnote" rel="6" title="ای مریم!برای پروردگارت قنوت و سجده کن، و با راکعان رکوع کن سوره آل عمران، آیه ۴۳">*</span>. </p> <p>           <code class="page" rel="19,580"/> ولی بعضی<span class="footnote" rel="1" title="تفسیر قرطبی، ج ۱۸، ص ۲۰۴">*</span> از مفسرین احتمال داده‌اند مراد از قانتین خصوص قوم و قبیله خود مریم باشد، چون آن جناب از خاندان و از بیتی به وجود آمد که عموما اهل صلاح و طاعت بودند. </p> <p>ولی این احتمال بعید است، اولا به خاطر وجهی که قبلا ذکر کردیم، و ثانیا به خاطر اینکه آیه شریفه در مقام تعریض به دو تن از زنان رسول خدا (ص) است، و در چنین مقامی مناسب آن است که منظور از قانتین عموم اهل طاعت و خضوع برای خدا باشد. </p> <h3>بحث روایتی‌ <span class="title" rel="66_11 66_10 66_12"> (روایاتی پیرامون فضیلت فاطمه (علیها السلام)، خدیجه، مریم و آسیه و در باره نحوه کشته شدن همسر فرعون) </span> </h3> <p> در تفسیر برهان از شرف الدین نجفی، و او بدون ذکر سند از امام صادق (ع) روایت کرده که در شان نزول آیه شریفه‌ <span class="aya" rel="66_10" data-words="1-10">ضرب الله مثلا للذین کفروا امرأت نوح و امرأت لوط...</span> فرموده: این مثل را خدای تعالی برای عایشه و حفصه زده، که علیه رسول خدا (ص) و در دشمنی با آن جناب دست به دست هم داده، سر او را فاش کردند<span class="footnote" rel="2" title="تفسیر برهان، ج ۴، ص ۳۵۸">*</span>. </p> <p>و در مجمع البیان از ابو موسی از رسول خدا (ص) روایت کرده که فرمود: از مردان، بسیاری به حد کمال رسیدند، ولی از زنان به جز چهار نفر به حد کمال نرسیدند، اول آسیه دختر مزاحم همسر فرعون، و دوم مریم دختر عمران، و سوم خدیجه دختر خویلد، و چهارم فاطمه دختر محمد (ص) بودند<span class="footnote" rel="3" title="روح المعانی، ج ۲۸، ص ۱۶۴">*</span>. </p> <p>و در الدر المنثور است که احمد و طبرانی و حاکم،  (وی حدیث را صحیح دانسته)، از ابن عباس روایت کرده‌اند که گفت: رسول خدا (ص) فرموده: افضل زنان اهل بهشت، خدیجه دختر خویلد، و فاطمه دختر محمد (ص)، و مریم دختر عمران، و آسیه دختر مزاحم همسر فرعون است، و در فضیلت او همین بس که خدای تعالی داستانش را در قرآن برای ما ذکر کرده که گفت: <span class="aya" rel="66_11" data-words="11-17">رب ابن لی عندک بیتا فی الجنة</span><span class="footnote" rel="4" title="الدر المنثور، ج ۶، ص ۲۴۶">*</span>. </p> <p>و در همان کتاب آمده که طبرانی از سعد بن جناده روایت کرده که گفت: رسول خدا (ص) فرمود: خدای تعالی مریم دختر عمران و همسر فرعون و خواهر موسی را در بهشت به ازدواج من در آورد<span class="footnote" rel="5" title="الدر المنثور، ج ۶، ص ۲۴۶">*</span>. </p> <p>         <code class="page" rel="19,581"/> مؤلف: به طوری که از روایات برمی‌آید آسیه همسر فرعون به دست همسرش فرعون کشته شد، چون فرعون به دست آورده بود که وی به خدای یگانه ایمان آورده، و اما اینکه به چه صورت کشته شده، روایات اختلاف دارند. </p> <p>در بعضی از آنها آمده که: وقتی فرعون مطلع شد که همسرش به خدا ایمان آورده، به او تکلیف کرد که به کفر برگردد، و او زیر بار نرفت و حاضر نشد جز خدا کسی را بپرستد، فرعون دستور داد سنگ بسیار بزرگی بر سرش بیفکنند، به طوری که زیر سنگ خرد شود، و مامورینش همین کار را کردند<span class="footnote" rel="1" title="الدر المنثور، ج ۶، ص ۲۴۵ و ۲۴۶">*</span>. </p> <p>و در بعضی دیگر آمده که: وقتی او را برای عذاب حاضر کردند، دعایی کرد که خدای تعالی آن را در قرآن کریم حکایت نموده، و آن این بود که گفت‌ <span class="aya" rel="66_11" data-words="11-17">رب ابن لی عندک بیتا فی الجنة...</span>، و خدای تعالی دعایش را مستجاب نمود، و قبل از شهادت خانه خود را در بهشت دید آن گاه جان شریفش از کالبد جدا شد، و سپس صخره بسیار بزرگی را بر جسد بیجانش انداختند<span class="footnote" rel="2" title="الدر المنثور، ج ۶، ص ۲۴۵ و ۲۴۶">*</span>. </p> <p>و در بعضی دیگر آمده که فرعون او را با چهار میخ به زمین کوبید، و از ناحیه سینه شکنجه‌اش داد، و در آخر سنگ آسیایی روی سینه‌اش گذاشت، و در برابر تابش خورشید رهایش کرد<span class="footnote" rel="3" title="الدر المنثور، ج ۶، ص ۲۴۵ و ۲۴۶">*</span> -و خدا داناتر است. </p> 
