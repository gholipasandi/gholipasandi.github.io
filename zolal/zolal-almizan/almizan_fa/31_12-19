<h3 class="ayas">سوره لقمان آیه‌های ۱۲ تا ۱۹</h3><code class="section" rel="31_12-19"/><h3>ترجمه آیات</h3> <p> <span class="trans" rel="31_12">به تحقیق لقمان را حکمت دادیم،  (و چون لازمه حکمت شکر منعم است، به او گفتیم:) خدا را سپاس بدار، و هر کس سپاس بدارد به نفع خود سپاس می‌دارد، و هر که کفران کند،  (دود کفرانش به<code class="page" rel="16,320"/> چشم خودش می‌رود،) چون خدا بی نیاز است،  (از شکر نکردن خلق متضرر نمی‌شود)، و نیز ستوده است،  (چه شکرش بگزارند و چه کفرانش کنند).  «۱۲» </span><span class="trans" rel="31_13">و آن دم که لقمان به پسر خویش که پندش می‌داد گفت: ای پسرک من!به خدا شرک میار، که شرک، ستمی است بزرگ.  «۱۳» </span><span class="trans" rel="31_14">ما انسان را در مورد پدر و مادرش، و مخصوصا مادرش، که با ناتوانی روز افزون حامل وی بوده، و از شیر بریدنش تا دو سال طول می‌کشد، سفارش کردیم، و گفتیم: مرا، و پدر و مادرت را سپاس بدار، که سرانجام به سوی من است.  «۱۴» </span><span class="trans" rel="31_15">و اگر بکوشند تا چیزی را که در مورد آن علم نداری با من شریک کنی اطاعتشان مکن، و در این دنیا به نیکی همدمشان باش، طریق کسی را که سوی من بازگشته است پیروی کن، که در آخر بازگشت شما نیز نزد من است، و از اعمالی که می‌کرده‌اید خبرتان می‌دهیم.  «۱۵» </span><span class="trans" rel="31_16">ای پسرک من!اگر عمل تو هم وزن دانه خردلی، آنهم پنهان در دل سنگی، یا در آسمان یا در زمین باشد، خدا آن را می‌آورد، که خدا دقیق و کاردان است.  «۱۶» </span><span class="trans" rel="31_17">ای پسرک من!نماز به پا دار، و امر به معروف و از منکر نهی کن، و بر مصائب خویش صبر کن، که این از کارهای مطلوب است.  «۱۷» </span><span class="trans" rel="31_18">ای پسرک من، از در کبر و نخوت از مردم روی بر مگردان و در زمین چون مردم فرحناک راه مرو، خدا خودپسندان گردن فراز را دوست نمی‌دارد.  «۱۸» </span><span class="trans" rel="31_19">در راه رفتن خویش معتدل باش، و صوت خود ملایم کن، که نامطبوع‌ترین آوازها آواز خران است.  «۱۹» </span></p>             <h3>بیان آیات</h3> <p> در این آیات اشاره شده به اینکه به لقمان حکمت داده شد، و چند حکمت نیز از او در اندرز به فرزندش نقل شده، و در قرآن کریم جز در این سوره نامی از لقمان نیامده، و اگر در این سوره آمده، به خاطر تناسبی است که داستان سراسر حکمت او با داستان خریدار لهو الحدیث داشته، چون این دو نفر در دو نقطه مقابل هم قرار دارند، یک فرد انسان آن قدر دانا و حکیم است که کلماتش راهنمای همه می‌شود، و در مقابل، فرد دیگری یافت می‌شود که راه خدا را مسخره می‌کند، و برای گمراه کردن مردم این در و آن در می‌زند، تا لهو الحدیثی جمع آوری نماید. <code class="page" rel="16,321"/> </p><h3> <span class="title" rel="31_12">مقصود از شکر خدا که عبارت بود از حکمتی که خداوند به لقمان داد (<span class="aya" rel="31_12" data-words="1-8">و لقد آتینا لقمان الحکمة أن اشکر لله...</span> </span> </h3> <p> <span class="aya" rel="31_12" data-words="1-8">و لقد آتینا لقمان الحکمة أن اشکر لله</span>... <span class="phrase"><span class="aya" rel="31_12" data-words="18-21">فإن الله غنی حمید</span> کلمه <em rel="fa_31_12_5-5" data-sentence="79:517">حکمت</em> -به طوری که از موارد استعمالش فهمیده می‌شود-به معنای معرفت علمی است در حدی که نافع باشد، پس حکمت حد وسط بین جهل و جربزه است<span class="footnote" rel="1" title="چون، جربزه عبارت است از افراط از حد لایق در مساله تفکر، و خلاصه نداشتن مرز و حدی برای فکر، و این خود یکی از بلاهای خطرناک است، چون چنین کسی از حق تجاوز می‌کند، بلکه امور دقیق و غیر مطابق با واقع را استخراج می‌کند، و چه بسا سرانجام کارش در مسائل عقلی به الحاد و فساد عقیده، و احیانا جنون سوفسطایی بکشد، و در مسائل شرعی به وسواس بیانجامد  (مترجم)">*</span>.</span> </p> <p>در جمله‌ <span class="aya" rel="31_12" data-words="6-8">أن اشکر لله</span> بعضی<span class="footnote" rel="2" title="مجمع البیان، ج ۸، ص ۳۱۶">*</span> گفته‌اند: کلمه <em>قلنا</em> در تقدیر است، و معنایش این است که: بدو گفتیم ما را شکر بگزار، ولی ظاهرا احتیاجی به این تقدیر نیست، و جمله مذکور تفسیر حکمت دادن به لقمان است و می‌خواهد بفرماید حکمتی که به لقمان دادیم این بود که: خدا را شکر بگزار چون شکر عبارت است از به کار بردن هر نعمتی در جای خودش، به طوری که نعمت ولی نعمت را بهتر وانمود کند، و به کار بردن نعمت به این نحو محتاج است به اینکه اول منعم، و سپس نعمتهایش، بدان جهت که نعمت اوست شناخته شود، سپس کیفیت به کار بردن در محلش، آن طور که لطف و انعام او را بهتر وانمود کند شناخته گردد، پس حکمت دادن به لقمان، لقمان را وادار کرد تا این مراحل را در شکر طی کند، و در حقیقت حکمت دادن به او مستلزم امر به شکر نیز هست. </p> <p><span class="phrase">در جمله‌ <span class="aya" rel="31_12" data-words="6-8">أن اشکر لله</span> التفاتی از تکلم به غیبت به کار رفته، چون قبلا سیاق، سیاق تکلم با غیر بود، و می‌فرمود: <em rel="fa_31_12_3-3" data-sentence="161:252">آتینا</em> این جا هم باید فرموده باشد <em>ان اشکر لنا</em> و اگر اینطور نفرمود، بدان جهت است که تعبیر به <em>نا-ما</em> در جمله <em rel="fa_31_12_3-3" data-sentence="336:120">آتینا</em> از گوینده برای اظهار عظمت از قبال خودش و خدمه‌اش صحیح است، ولی در مساله شکر صحیح نبود، چون با توحید در شکر تناسب نداشت.</span> </p> <p> <span class="aya" rel="31_12" data-words="9-21">و من یشکر فإنما یشکر لنفسه و من کفر فإن الله غنی حمید</span> این آیه بی نیازی خدا را خاطرنشان می‌سازد، و می‌فرماید فایده شکر تنها به خود شاکر عاید می‌شود، هم چنان که ضرر کفران هم به خود کفران کننده عاید می‌گردد، نه به خدا، چون خدا غنی مطلق است، و احتیاج به شکر کسی ندارد، و چون حمید و محمود است، چه شکرش بگزارند و چه نگزارند، پس کفران هم به او ضرر نمی‌رساند. </p> <p>و اگر در شکر تعبیر به مضارع کرده، که دلالت بر استمرار دارد، و در کفر تعبیر به     <code class="page" rel="16,322"/> ماضی کرده، که تنها یک بار را می‌رساند، برای این است که شکر وقتی نافع است که استمرار داشته باشد، ولی کفر با یک بار هم ضررش خواهد رسید. </p> <h3> <span class="title" rel="31_12 31_13 31_14 31_15 31_16 31_17 31_18 31_19">اشاره به علت اینکه شرک به خدا شرک عظیم است</span> </h3> <p><code class="aya" rel="31_13"/> <span class="aya" rel="31_13" data-words="1-17">و إذ قال لقمان لابنه و هو یعظه یا بنی لا تشرک بالله إن الشرک لظلم عظیم</span> عظمت هر عملی به عظمت اثر آن است، و عظمت معصیت به عظمت کسی است که نافرمانی‌اش می‌شود، چون که مؤاخذه عظیم نیز عظیم است، بنا بر این بزرگترین گناهان و نافرمانی‌ها نافرمانی خدا است، چون عظمت کبریایی همه از او است، و فوق هر عظمت و کبریایی است، چون خدایی است بی شریک، و بزرگترین نافرمانیهای او این است که برایش شریک قائل شوی. </p> <p> <span class="aya" rel="31_13" data-words="14-17">إن الشرک لظلم عظیم</span> -در این جمله عظمت شرک را مقید به قیدی با مقایسه با سایر گناهان نکرد، تا بفهماند که عظمت ظلم شرک آن قدر است که با هیچ گناه دیگری قابل قیاس نیست. </p> <p><code class="aya" rel="31_14"/> <span class="aya" rel="31_14" data-words="1-4">و وصینا الإنسان بوالدیه</span>... <span class="aya" rel="31_14" data-words="19-20">إلی المصیر</span> این آیه، جمله معترضه‌ای است که در وسط کلمات لقمان قرار گرفته، و از کلمات او نیست، و اگر در اینجا واقع شده، برای این است که دلالت کند بر وجوب‌شکر والدین، مانند شکر خدا، بلکه شکر والدین، شکر خدا است، چون منتهی به سفارش و امر خدای تعالی است، پس شکر پدر و مادر عبادت خدا و شکر اوست. </p> <p> <span class="aya" rel="31_14" data-words="5-13">حملته أمه وهنا علی وهن و فصاله فی عامین</span> -در این جمله پاره‌ای از مشقات و اذیت‌ها که مادر در حمل فرزند، و تربیت او تحمل می‌کند، ذکر شده تا شنونده را به شکر پدر و مادر و بخصوص مادر وا بدارد. </p> <p>کلمه <em>وهن</em> به معنای ضعف است، و در آیه شریفه حال و به معنای صاحب وهن است، ممکن هم هست مفعول مطلق باشد، و تقدیر کلام تهن وهنا علی وهن بوده باشد. و <span class="phrase">کلمه <em rel="fa_31_14_11-11" data-sentence="5:564">فصال</em> ، به معنای از شیر جدا شدن، و شیر ندادن به بچه است، و معنای اینکه فرمود:  از شیر گرفتنش در دو سال است ، یعنی بعد از تحقق دو سال، آن نیز محقق می‌شود، و در نتیجه مدت شیر دادن دو سال می‌شود، و چون با آیه <span class="aya" rel="46_15" data-words="12-17">و حمله و فصاله ثلاثون شهرا</span> -حملش و از شیر گرفتنش سی ماه است<span class="footnote" rel="1" title="سوره احقاف، آیه ۱۵">*</span> ضمیمه شود، این نکته به دست می‌آید که کمترین مدت حاملگی زن شش ماه است، که در بحث روایتی آینده، باز به این نکته اشاره خواهد شد   <code class="page" rel="16,323"/> ان شاء اللَّه.</span> </p> <p> <span class="aya" rel="31_14" data-words="14-20">أن اشکر لی و لوالدیک إلی المصیر</span> -این جمله تفسیر <span class="aya" rel="31_14" data-words="2-2">وصینا...</span> است، و معنایش این است که وصیت ما همانا امر به شکر پدر و مادر بود، هم چنان که امر به شکر خدا نیز کردیم، و جمله‌ <span class="aya" rel="31_14" data-words="19-20">إلی المصیر</span> انذار و تاکید امر به شکر است. </p> <p>در این جمله نیز التفاتی نظیر التفات در جمله‌ <span class="aya" rel="31_12" data-words="6-8">أن اشکر لله</span> بکار رفته، که نکته‌اش نیز همان نکته است. </p> <h3> <span class="title" rel="31_12 31_13 31_14 31_15 31_16 31_17 31_18 31_19">توضیحی در مورد اینکه فرمود: اگر والدین خواستند برای من چیزی را که بدان علم نداری شریک بگیری اطاعتشان مکن</span> </h3> <p> <code class="aya" rel="31_15"/> <span class="aya" rel="31_15" data-words="1-14">و إن جاهداک علی أن تشرک بی ما لیس لک به علم فلا تطعهما</span>... <span class="aya" rel="31_15" data-words="31-32">کنتم تعملون</span> یعنی اگر پدر و مادر به تو اصرار کردند که چیزی را که علم بدان نداری و یا حقیقت آن را نمی‌شناسی شریک من بگیری، اطاعتشان مکن، و برای من شریکی مگیر، و مراد از اینکه شریک مفروض حقیقتش نامعلوم است، این است که چنین چیزی اصلا وجود ندارد، و مجهول مطلقی است که علم بدان تعلق نمی‌گیرد، پس برگشت معنا به این می‌شود که چیزی را که چیزی نیست شریک من مگیر، این حاصل آن چیزی است که زمخشری در کشاف گفته<span class="footnote" rel="1" title="تفسیر کشاف، ج ۳، ص ۴۹۴">*</span>، و چه بسا آیه‌ <span class="aya" rel="10_18" data-words="19-30">أ تنبئون الله بما لا یعلم فی السماوات و لا فی الأرض</span><span class="footnote" rel="2" title="آیا خدا را به چیزی اطلاع می‌دهید که خودش در همه آسمانها و زمین از وجود آن بی خبر است؟ سوره یونس، آیه ۱۸">*</span> این معنا را تاکید می‌کند، یعنی به شریکی که در همه این عوالم وجود ندارد. </p> <p>ولی <span class="phrase">بعضی<span class="footnote" rel="3" title="تفسیر روح المعانی، ج ۲۱، ص ۸۷">*</span> دیگر از مفسرین گفته‌اند کلمه <em>تشرک</em> در اینجا به معنای <em rel="fa_31_12_17-17" data-sentence="143:636">تکفر</em> و کلمه <em>ما</em> به معنای <em>الذی</em> است، و معنای آیه این است که هر چه پدر و مادر به تو اصرار کردند که به من کفر بورزی، کفری که هیچ دلیل و حجتی بر آن نداشته باشی، اطاعتشان مکن، مؤید این احتمال این است که خدای تعالی در کلام مجیدش مکرر سلطان یعنی برهان بر شرک را نفی کرده، از آن جمله مثلا فرموده: <span class="aya" rel="12_40" data-words="1-16">ما تعبدون من دونه إلا أسماء سمیتموها أنتم و آباؤکم ما أنزل الله بها من سلطان</span><span class="footnote" rel="4" title="نمی‌پرستید بجای خدا مگر نامهایی را که خود شما و پدرانتان خدایشان خوانده‌اید، و گر نه خدا هیچ سلطانی بر آن نازل نکرده سوره یوسف، آیه ۴۰">*</span> و آیات دیگری نظیر آن.</span> </p> <p> <span class="aya" rel="31_15" data-words="15-25">و صاحبهما فی الدنیا معروفا و اتبع سبیل من أناب إلی</span> -این دو جمله به منزله         <code class="page" rel="16,324"/> خلاصه و توضیحی است از مطالب دو آیه قبل، که سفارش والدین را می‌کرد، و از اطاعت آنان در مورد شرک به خدا نهی می‌کرد. </p> <p>می‌فرماید: بر انسان واجب است که در امور دنیوی نه در احکام شرعی که راه خدا است، با پدر و مادر خود به طور پسندیده و متعارف مصاحبت کند، نه به طور ناشایست، و رعایت حال آن دو را نموده، با رفق و نرمی رفتار نماید، و جفا و خشونت در حقشان روا ندارد، مشقاتی که از ناحیه آنان می‌بیند تحمل نماید، چون دنیا بیش از چند روزی گذرا نیست، و محرومیتهایی که از ناحیه آن دو می‌بیند قابل تحمل است، بخلاف دین، که نباید به خاطر پدر و مادر از آن چشم پوشید، چون راه سعادت ابدی است، پس اگر پدر و مادر از آنهایی باشند که به خدا رجوع دارند، باید راه آن دو را پیروی کند، و گر نه راه غیر آن دو را، که با خدا انابه دارند. </p> <p>از این بیان روشن می‌شود که در جمله‌ <span class="aya" rel="31_15" data-words="20-25">و اتبع سبیل من أناب إلی</span> اختصاری لطیف بکار رفته، چون در عین کوتاهیش می‌فهماند اگر پدر و مادر با خدا بودند، باید راهشان را پیروی کنی، و گر نه اطاعتشان بر تو واجب نیست، و باید راه غیر آن دو را، یعنی راه کسانی را که با خدا هستند پیروی نمایی. </p> <p> <span class="aya" rel="31_15" data-words="26-32">ثم إلی مرجعکم فأنبئکم بما کنتم تعملون</span> -یعنی این مطلبی که گفته شد تکلیف و وظیفه دنیایی شما است، و سپس چیزی نمی‌گذرد که به سوی من بر می‌گردید، آن وقت شما را به حقیقت آنچه می‌کردید آگاه می‌کنم، و بر حسب کرده‌هایتان چه خیر و چه شر حکم خواهم کرد. </p> <p>از آنچه گذشت این معنا روشن شد که جمله‌ <span class="aya" rel="31_15" data-words="17-18">فی الدنیا</span> سه نکته را در بر دارد، اول اینکه مصاحبت به نیکی و معروف را منحصر می‌کند در امور مادی و دنیایی، نه امور دینی و معنوی، دوم اینکه تکلیف را سبک می‌کند، و می‌فهماند تکلیف مذکور هر چه هم دشوار باشد، در چند روزی انگشت‌شمار، و مدتی اندک به دوش شما است، پس تحمل بار خدمت به آنان شما را خیلی به ستوه نیاورد، سوم اینکه می‌فهماند این کلمه در مقابل جمله‌ <span class="aya" rel="31_15" data-words="26-28">ثم إلی مرجعکم</span> قرار دارد، و در نتیجه سفارش می‌شود به اینکه آخرت را در نظر داشته باشند. </p> <p><code class="aya" rel="31_16"/> <span class="aya" rel="31_16" data-words="1-21">یا بنی إنها إن تک مثقال حبة من خردل فتکن فی صخرة أو فی السماوات أو فی الأرض یأت بها الله...</span> می‌گویند<span class="footnote" rel="1" title="مجمع البیان، ج ۸، ص ۳۱۹">*</span> که ضمیر در <em>انها</em> به خصلت-که یا خیر است یا شر-، بر می‌گردد، چون   <code class="page" rel="16,325"/> از سیاق چنین بر می‌آید، و در عین حال همین ضمیر اسم <em>کان</em> ، و جمله‌ <span class="aya" rel="31_16" data-words="6-7">مثقال حبة</span> خبر آن است. و مراد از بودن آن در صخره، پنهان بودن و جایگیر بودنش در شکم صخره محکم است، یا در جوف آسمانها یا در دل زمین، و مراد از آوردن آن، حاضر کردنش برای حساب و جزاست. </p> <p>فصل سابق از کلام لقمان که نقل شد راجع به توحید و نفی شریک بود، و مضمون آیه مورد بحث فصل دیگری از کلام اوست، که مربوط به معاد و حساب اعمال است، و معنایش این است که ای پسرم!اگر آن خصلتی که انجام داده‌ای، چه خیر و چه شر، از خردی و کوچکی همسنگ یک دانه خردل باشد، و همان عمل خرد و کوچک در شکم صخره‌ای، و یا در هر مکانی از آسمانها و زمین باشد، خدا آن را برای حساب حاضر خواهد کرد، تا بر طبقش جزاء دهد، چون خدا لطیف است، و چیزی در اوج آسمانها و جوف زمین و اعماق دریا از علم او پنهان نیست و علم او به تمامی پنهان‌ها احاطه دارد، خبیری است که از کنه موجودات با خبر است. </p> <h3> <span class="title" rel="31_12 31_13 31_14 31_15 31_16 31_17 31_18 31_19">معنای اینکه لقمان بعد از فرزند به صبر بر مصایب صبر را ازعزم الامورخواند</span> </h3> <p><code class="aya" rel="31_17"/> <span class="aya" rel="31_17" data-words="1-21">یا بنی أقم الصلاة و أمر بالمعروف و انه عن المنکر و اصبر علی ما أصابک إن ذلک من عزم الأمور</span> این آیه و آیه بعدش جزو گفتار لقمان و مربوط به پاره‌ای از دستورات راجع به عمل و اخلاق پسندیده است. </p> <p>از جمله اعمال، نماز است، که عمود دین است، و دنبال آن امر به معروف و نهی از منکر است، و از جمله اخلاق پسندیده صبر در برابر مصائبی است که به آدمی می‌رسد. </p> <p>و <span class="phrase">کلمه <em rel="fa_31_17_17-17" data-sentence="5:277">ذلک</em> در جمله‌ <span class="aya" rel="31_17" data-words="17-21">إن ذلک من عزم الأمور</span> اشاره است به صبر، و اگر اشاره را به لفظ <em rel="fa_31_17_17-17" data-sentence="187:138">ذلک</em> آورده، که برای دور است، نه <em>هذا</em> که برای نزدیک است، برای این است که به اهمیت آن اشاره کرده باشد، و بلندی مرتبه صبر را رسانده باشد.</span> </p> <p>و اینکه بعضی<span class="footnote" rel="1" title="روح المعانی، ج ۲۱، ص ۸۹">*</span> از مفسرین گفته‌اند اشاره است به همه مطالب قبلی، که عبارت است از نماز، امر به معروف، و نهی از منکر، و صبر، صحیح نیست، چون تنها در این آیه نیست که صبر به عنوان عزم الامور ستوده شده، بلکه این مطلب مکرر در کلام خدای تعالی آمده، از آن جمله فرموده: <span class="aya" rel="42_43" data-words="1-10">و لمن صبر و غفر إن ذلک لمن عزم الأمور</span><span class="footnote" rel="2" title="و هر آینه آن کس که صبر کند و ببخشاید این عمل از عزم الامور است سوره شوری، آیه ۴۳">*</span> و نیز فرموده:     <code class="page" rel="16,326"/> <span class="aya" rel="3_186" data-words="21-29">إن تصبروا و تتقوا فإن ذلک من عزم الأمور</span><span class="footnote" rel="1" title="اگر صبر کنید و تقوی به خرج دهید، این خود از عزم الامور است سوره آل عمران، آیه ۱۸۶">*</span>. </p> <p><span class="phrase">کلمه <em rel="fa_31_17_19-19" data-sentence="5:545">عزم</em> به طوری که راغب گفته عبارت است از تصمیم قلبی بر گذراندن و فیصله دادن به کاری، و اگر صبر را که همان حبس نفس از انجام امری است، از عزم دانسته، از این جهت است که عقد قلبی ما دام که سست نشده، و این گره دل باز نگشته، انسان بر آن امری که بر انجامش تصمیم گرفته، و در دل گره زده است، پا بر جا و بر تصمیم خود باقی است، پس کسی که بر امری صبر می‌کند، حتما در عقد قلبی‌اش و محافظت بر آن جدیت دارد، و نمی‌خواهد که از آن صرفنظر کند، و این خود از قدرت و شهامت نفس است<span class="footnote" rel="2" title="مفردات راغب، ماده &lt;em&gt;عزم&lt;/em&gt; ">*</span>.</span> </p> <p>و اینکه بعضی<span class="footnote" rel="3" title="تفسیر کشاف، ص ۴۹۷ و روح المعانی، ج ۲۱، ص ۹۰">*</span> گفته‌اند: معنایش این است که این از عزیمت خدا، و ایجاب او در امور است، صحیح نیست، و از لفظ آیه دور است. و همچنین گفتار بعضی<span class="footnote" rel="4" title="روح المعانی، ج ۲۱، ص ۹۰">*</span> دیگر که گفته‌اند که عزم در لغت <em>هذیل</em> عبارت است از جزم. </p> <h3> <span class="title" rel="31_18">توضیح سفارشات دیگر لقمان به فرزند: <span class="aya" rel="31_18" data-words="1-5">و لا تصعر خدک للناس...</span> </span> </h3> <p> <code class="aya" rel="31_18"/> <span class="aya" rel="31_18" data-words="1-18">و لا تصعر خدک للناس و لا تمش فی الأرض مرحا إن الله لا یحب کل مختال فخور</span> <span class="phrase">راغب گفته کلمه <em rel="fa_31_18_3-3" data-sentence="15:454">صعر</em> به معنای کج بودن گردن، و کلمه <em>تصعیر</em> به معنای گرداندن گردن از نظرها از روی تکبر است، هم چنان که خدای تعالی فرمود: <span class="aya" rel="31_18" data-words="1-5">و لا تصعر خدک للناس</span><span class="footnote" rel="5" title="مفردات راغب، ماده &lt;em&gt;صعر&lt;/em&gt; ">*</span>، و نیز گفته: کلمه <em>مرح</em> به معنای شدت خوشحالی، و زیاده روی در آن است<span class="footnote" rel="6" title="مفردات راغب، ماده &lt;em&gt;مرح&lt;/em&gt; ">*</span>.</span> </p> <p>و بنا به گفته وی معنا چنین می‌شود که: روی خود از در تکبر از مردم بر مگردان، و نیز در زمین چون آنان که بسیار خوشحالند راه مرو، که خدا دوست نمی‌دارد کسانی را که دستخوش خیلاء و کبرند، و اگر کبر را خیلاء خوانده‌اند، بدین جهت است که آدم متکبر خود را بزرگ خیال می‌کند، و چون فضیلت برای خود خیال می‌کند، زیاد فخر می‌فروشد. بعضی دیگر در معنای آیه گفته‌اند: معنای‌ <span class="aya" rel="31_18" data-words="2-5">لا تصعر خدک للناس</span> این است که در وقت حاجت، گردن خود را از در تذلل و احساس خواری برای مردم کج مکن، و در مقابل             <code class="page" rel="16,327"/> هنگام بی نیازی هم غرور و خیلاء تو را نگیرد<span class="footnote" rel="1" title="روح المعانی، ج ۲۱، ص ۹۰">*</span> لیکن این معنا با ذیل آیه نمی‌سازد، چون در ذیل آیه می‌فرماید خدا متکبران را دوست نمی‌دارد. </p> <p><code class="aya" rel="31_19"/> <span class="aya" rel="31_19" data-words="1-13">و اقصد فی مشیک و اغضض من صوتک إن أنکر الأصوات لصوت الحمیر</span> <span class="phrase">کلمه <em rel="fa_31_19_2-2" data-sentence="5:522">قصد</em> در هر چیز به معنای حد اعتدال در آن است<span class="footnote" rel="2" title="مفردات راغب، ماده &lt;em&gt;قصد&lt;/em&gt; ">*</span>، و کلمه <em>غض</em> به طوری که راغب گفته به معنای نقصان در نگاه کردن و صدا کردن است، و بنا به گفته وی غض صوت به معنای آهسته و کوتاه صدا کردن است، و معنای آیه این است که در راه رفتنت میانه‌روی را پیش گیر، و در صدایت کوتاه و ناقص آن را پیشه ساز، که ناخوش‌ترین صوت‌ها صوت خران است، که در نهایت بلندی است<span class="footnote" rel="3" title="مفردات راغب، ماده &lt;em&gt;غض&lt;/em&gt; ">*</span>.</span> </p> <h3>بحث روایتی‌ <span class="title" rel="31_15 31_16 31_12 31_13 31_14 31_17 31_18 31_19">روایاتی در باره حقوق والدین و حد اطاعت از ایشان</span> </h3> <p> در کافی به سند خود از عبد اللَّه بن سنان روایت کرده که گفت از امام صادق  (ع) شنیدم می‌فرمود: یکی از گناهان کبیره عقوق والدین، و یکی دیگر نومیدی از رحمت خدا، و یکی ایمنی از مکر اوست، و روایت شده که از هر گناهی بزرگتر شرک به خدا است<span class="footnote" rel="4" title="اصول کافی، ج ۲، ص ۲۷۸، ح ۴">*</span>. </p> <p>و در کتاب فقیه در حقوقی که از امام زین العابدین (ع) روایت کرده فرموده: بزرگترین حق خدا بر تو این است که او را بپرستی، و چیزی شریکش نسازی که اگر اینکار را به اخلاص کردی خداوند حقی برای تو بر خود واجب می‌کند، و آن این است که امور دنیا و آخرتت را کفایت می‌کند. </p> <p>و نیز فرمود: و اما حق مادرت این است که بدانی او تو را طوری حمل کرد که احدی، احدی را آن طور حمل نمی‌کند، آری او تو را در داخل شکم خود حمل کرد، و از میوه قلبش چیزی به تو داد، که احدی به احدی نمی‌دهد، و او با تمامی اعضای بدنش تو را محافظت نمود، و باک نداشت از اینکه گرسنه و تشنه بماند، بلکه پروایش همه از گرسنگی و تشنگی تو بود، او باک نداشت از اینکه برهنه بماند، همه پروایش از برهنگی تو بود، او هیچ پروایی         <code class="page" rel="16,328"/> نداشت از گرما، ولی سعیش این بود که بر سر تو سایه بیفکند، او به خاطر تو از خواب خوش صرفنظر کرد، و تو را از گرما و سرما حفظ نمود، همه این تلاشها برای این است که تو مال او باشی، و تو نمی‌توانی از عهده شکر او برآیی، مگر با یاری و توفیق خدا. </p> <p>و اما حق پدرت این است که بدانی او ریشه تو است، چون اگر او نبود تو نبودی، پس هر وقت از خودت چیزی دیدی که خوشت آمد، بدان که اصل آن نعمت پدر تو است، پس حمد خدا گوی، و شکر پدر بجای آر، آن قدر که با این نعمت برابری کند، و هیچ نیرویی نیست جز به وسیله خدا<span class="footnote" rel="1" title="من لا یحضره الفقیه، ج ۲، ص ۳۷۶">*</span>. </p> <p>و در کافی به سند خود از هشام بن سالم، از امام صادق (ع) روایت کرده که فرمود: مردی‌نزد رسول اکرم (ص) رفت و گفت: یا رسول اللَّه به چه کس نیکی کنم؟ فرمود به مادرت، عرضه داشت: سپس به چه کس؟ فرمود: به مادرت، عرضه داشت: سپس به چه کس؟ فرمود: به مادرت، عرضه داشت: سپس به چه کس؟ فرمود به پدرت<span class="footnote" rel="2" title="کافی، ج ۲، ص ۱۵۹، ح ۹">*</span>. </p> <p>و در مناقب آمده که روزی حسین بن علی (ع) به عبد الرحمن بن عمرو بن عاص گذشت، پس عبد الرحمن گفت: هر که می‌خواهد به مردی نظر کند که محبوبترین اهل زمین است نزد اهل آسمان، به این شخص نظر کند، که دارد می‌گذرد، هر چند که من بعد از جنگ صفین تا کنون با او همکلام نشده‌ام. </p> <p>پس ابو سعید خدری او را نزد آن جناب آورد، حسین (ع) به او فرمود: آیا می‌دانستی که من محبوبترین اهل زمین نزد اهل آسمانم، و با این حال در صفین شمشیر به روی من و پدرم کشیدی؟ به خدا سوگند پدر من بهتر از من بود، پس عبد الرحمن عذر خواهی کرد و گفت: آخر چه کنم رسول خدا (ص) به خود من سفارش فرمود که پدرت را اطاعت کن، حضرت فرمود: مگر کلام خدای را نشنیدی که فرمود: <span class="aya" rel="31_15" data-words="1-14">و إن جاهداک علی أن تشرک بی ما لیس لک به علم فلا تطعهما</span> و نیز مگر از رسول خدا (ص) نشنیده‌ای که فرمود: اطاعت (پدر و مادر و یا هر کس که اطاعتش واجب است) باید که معروف باشد، و اطاعتی که نافرمانی خدا است معروف و پسندیده نیست، و نیز مگر نشنیده‌ای که هیچ مخلوقی در نافرمانی خدا نباید اطاعت شود<span class="footnote" rel="3" title="مناقب، ج ۴، ص ۷۳-طبع قم">*</span>. </p> <p>       <code class="page" rel="16,329"/> و در کتاب فقیه در ضمن کلمات کوتاه رسول خدا (ص) آمده که فرمود: لا طاعة لمخلوق فی معصیة الخالق<span class="footnote" rel="1" title="فقیه، ج ۴، ص ۲۷۳">*</span> که ترجمه‌اش در صفحه قبل گذشت. </p> <p>و در کافی به سند خود از ابی بصیر از امام باقر (ع) روایت کرده که گفت شنیدم می‌فرمود: بپرهیزید از گناهان کوچک، که آنها هم باز خواست کننده‌ای دارد، ممکن است فکر کنید که گناه می‌کنم و سپس از خدا طلب آمرزش می‌کنم، ولی خدای عز و جل می‌فرماید: <span class="aya" rel="36_12" data-words="6-17">نکتب ما قدموا و آثارهم و کل شیء أحصیناه فی إمام مبین</span> -به زودی می‌نویسیم آنچه به دست خود از پیش فرستاده‌اند، و آنچه اثر از ایشان بجای مانده، و ما هر چیزی را در کتابی آشکارا می‌نویسیم و نیز فرموده: <span class="aya" rel="31_16" data-words="3-25">إنها إن تک مثقال حبة من خردل فتکن فی صخرة أو فی السماوات أو فی الأرض یأت بها الله إن الله لطیف خبیر</span><span class="footnote" rel="2" title="اصول کافی، ج ۲، ص ۲۷۰، ح ۱۰">*</span> که ترجمه‌اش گذشت. </p> <h3> <span class="title" rel="31_18">روایاتی در باره نماز، صبر و پرهیز از گناهان کوچک و راجع به معنای جمله: <span class="aya" rel="31_18" data-words="1-5">و لا تصعر خدک للناس</span> </span> </h3> <p> و نیز در همان کتاب به سند خود از معاویه بن وهب روایت کرده که گفت: از امام صادق (ع) پرسیدم بهترین چیزی که با آن بندگان خدا به پروردگار خود تقرب می‌جویند، و نزد خدا محبوب‌ترین چیز است چیست؟ فرمود: من بعد از معرفت هیچ چیزی بهتر از این نماز سراغ ندارم...<span class="footnote" rel="3" title="فروع کافی، ج ۳، ص ۲۶۴، ح ۱">*</span>. </p> <p>و نیز در همان کتاب به سند خود از محمد بن فضیل، از ابی الحسن (رضا ع)، روایت کرده که فرمود: نماز مایه تقرب هر پرهیزکار است<span class="footnote" rel="4" title="فروع کافی، ج ۳، ص ۲۶۵، ح ۶">*</span>. </p> <p>و در مجمع البیان جمله‌ <span class="aya" rel="31_17" data-words="12-16">و اصبر علی ما أصابک</span> را تفسیر کرده، به مشقت‌ها و اذیت‌هایی که در اثر امر به معروف و نهی از منکر به انسان می‌رسد، و این تفسیر را به علی  (ع) نسبت داده<span class="footnote" rel="5" title="مجمع البیان، ج ۸، ص ۳۱۹">*</span>. </p> <p>و نیز جمله‌ <span class="aya" rel="31_18" data-words="1-5">و لا تصعر خدک للناس</span>، را تفسیر کرده به اینکه روی خود را به کلی از مردم مگردان، و از کسی که دارد با تو سخن می‌گوید از در توهین اعراض مکن، و این معنا را به ابن عباس، و امام صادق (ع) نسبت داده است<span class="footnote" rel="6" title="مجمع البیان، ج ۸، ص ۳۱۹">*</span>. </p> <p>و در الدر المنثور است که طبرانی، و ابن عدی، و ابن مردویه، از ابی ایوب انصاری           <code class="page" rel="16,330"/> روایت کرده که گفت: شخصی از رسول خدا (ص) از معنای جمله‌ <span class="aya" rel="31_18" data-words="1-5">و لا تصعر خدک للناس</span> پرسید: فرمود: اینکه در استهزاء و توهین به اشخاص دهن کجی نموده لوچه آویزان کنی<span class="footnote" rel="1" title="الدر المنثور، ج ۵، ص ۱۶۶">*</span>. </p> <p>و در مجمع البیان در ذیل جمله‌ <span class="aya" rel="31_19" data-words="9-13">إن أنکر الأصوات لصوت الحمیر</span> گفته که: از امام صادق (ع) روایت شده که فرمود: منظور، عطسه کردن به صدای بلند و زشت است، و همچنین اینکه کسی در سخن گفتن صدای خود را به طور ناخوشایندی بلند کند، مگر اینکه در حال دعا یا قراءت قرآن باشد<span class="footnote" rel="2" title="مجمع البیان، ج ۸، ص ۳۲۰">*</span>. </p> <p>مؤلف: و در همه این معانی که گذشت مخصوصا در مساله عاق والدین، روایات بسیار زیادی هست که به منظور اختصار از نقلش خودداری کردیم. </p> <h3>گفتاری در داستان لقمان و پاره‌ای از کلمات حکمت آمیزش در دو فصل</h3> <h3> <span class="title" rel="31_12 31_13 31_14 31_15 31_16 31_17 31_18 31_19">1-شخصیت و داستان لقمان و حکمت داده شدنش، در روایات</span> </h3> <p> فصل اول نام لقمان در کلام خدای تعالی جز در سوره لقمان نیامده، و از داستانهای او جز آن مقدار که در آیات‌ <span class="aya" rel="31_12" data-words="1-8">و لقد آتینا لقمان الحکمة أن اشکر لله...</span> آمده، سخنی نرفته است، ولی در داستانهای او و کلمات حکمت آمیزش روایات بسیار مختلف رسیده، که ما بعضی از آنها را که با عقل و اعتبار سازگارتر است نقل می‌کنیم. </p> <p>در کافی از بعضی راویان امامیه، و سپس بعد از حذف بقیه سند، از هشام بن حکم روایت کرده که گفت: ابو الحسن موسی بن جعفر (ع) به من فرمود: ای هشام خدای تعالی که فرموده: <span class="aya" rel="31_12" data-words="1-5">و لقد آتینا لقمان الحکمة</span> منظور از حکمت فهم و عقل است<span class="footnote" rel="3" title="اصول کافی، ج ۱، ص ۱۶">*</span>. </p> <p>و در مجمع البیان گفته: نافع از ابن عمر روایت کرده که گفت: از رسول خدا (ص) شنیدم می‌فرمود: به حق می‌گویم که لقمان پیغمبر نبود، و لیکن بنده‌ای بود که بسیار فکر می‌کرد، و یقین خوبی داشت، خدا را دوست می‌داشت، و خدا هم او را دوست بداشت، و به دادن حکمت به او منت نهاد. </p> <p>       <code class="page" rel="16,331"/> روزی در وسط روز خوابیده بود که ناگهان ندایی شنید: ای لقمان!آیا می‌خواهی خدا تو را خلیفه خود در زمین کند، تا بین مردم به حق حکم کنی؟ لقمان صدا را پاسخ داد که: اگر پروردگارم مرا مخیر کند، عافیت را می‌خواهم، و بلاء را نمی‌پذیرم، ولی اگر او اراده کرده مرا خلیفه کند سمعا و طاعتا، برای اینکه ایمان و یقین دارم که اگر او چنین اراده‌ای کرده باشد، خودش یاریم نموده و از خطا نگهم می‌دارد. </p> <p>ملائکه-به طوری که لقمان ایشان را نمی‌دید-پرسیدند: ای لقمان چرا؟ گفت: برای اینکه هیچ تکلیفی دشوارتر از قضاوت و داوری نیست، و ظلم آن را از هر سو احاطه می‌کند، اگر در داوری راه صواب رود امید نجات دارد، نه یقین به آن، ولی اگر راه خطا رود راه بهشت را عوضی رفته است، و اگر انسان در دنیا ذلیل و بی اسم و رسم باشد، ولی در آخرت شریف و آبرومند، بهتر است از اینکه در دنیا شریف و صاحب مقام باشد، ولی در آخرت ذلیل و بی مقدار، و کسی که دنیا را بر آخرت ترجیح دهد، دنیایش از دست می‌رود، و به آخرت هم نمی‌رسد. </p> <p>ملائکه از منطق نیکوی او تعجب کردند، لقمان به خواب رفت، و در خواب حکمت به او داده شد، و چون از خواب برخاست به حکمت سخن می‌گفت و او با حکمت خود برای داوود وزارت می‌کرد، روزی داوود به او گفت: ای لقمان خوشا به حالت که حکمت به تو داده شد، و بلای نبوت هم از تو گردانده شد<span class="footnote" rel="1" title="مجمع البیان، ج ۸، ص ۳۱۵">*</span>. </p> <p>و در الدر المنثور است که ابن مردویه از ابو هریره روایت کرده که گفت: رسول خدا  (ص) فرمود: آیا می‌دانید لقمان چه بوده؟ گفتند: خدا و رسولش داناتر است فرمود: حبشی بود<span class="footnote" rel="2" title="الدر المنثور، ج ۵، ص ۱۶۰">*</span>. </p> <p>فصل دوم در تفسیر قمی به سند خود از حماد روایت کرده که گفت: از امام صادق  (ع) از لقمان سراغ گرفتم، که چه کسی بود؟ و حکمتی که خدا به او ارزانی داشت چگونه بود؟ فرمود آگاه باش که به خدا سوگند حکمت را به لقمان به خاطر حسب و دودمان و مال و فرزندان و یا درشتی در جسم و زیبایی رخسار ندادند، و لیکن او مردی بود که در برابر امر خدا سخت نیرومندی به خرج می‌داد و به خاطر خدا از آنچه خدا راضی نبود دوری می‌کرد، مردی ساکت و فقیر احوال بود، نظری عمیق و فکری طولانی و نظری تیز داشت، همواره     <code class="page" rel="16,332"/> می‌خواست تا از عبرت‌ها غنی باشد و هرگز در روز نخوابید، و هرگز کسی او را در حال بول و یا غایط و یا غسل ندید، بس که در خودپوشی مراقبت داشت، و نظرش بلند و عمیق بود، و مواظب حرکات و سکنات خویش بود، هرگز از دیدن یا شنیدن چیزی نخندید، چون می‌ترسید گناه باشد، و هرگز خشمگین نشد، و با کسی مزاح نکرد، و چون چیزی از منافع دنیا عایدش می‌شد اظهار شادمانی نمی‌کرد، و اگر از دست می‌داد اظهار اندوه نمی‌نمود، زنانی بسیار گرفت، و خدا فرزندانی بسیار به او مرحمت نمود، و لیکن بیشتر آن فرزندان را از دست داد، و بر مرگ احدی از ایشان نگریست. </p> <p>لقمان هرگز از دو نفر که نزاع و یا کتک‌کاری داشتند نگذشت، مگر آنکه بین آن دو را اصلاح کرد، و از آن دو عبور نکرد، مگر وقتی که دوستدار یکدیگر شدند، و هرگز سخن نیکو از احدی نشنید، مگر آنکه تفسیرش را پرسید، و پرسید که این سخن را از که شنیده‌ای؟ لقمان بسیار با فقهاء و حکما نشست و برخاست می‌کرد، و به دیدن قاضیان و پادشاهان و صاحبان منصب می‌رفت، قاضیان را تسلیت می‌گفت، و برایشان نوحه‌سرایی می‌کرد، که خدا به چنین کاری مبتلایشان کرده، و برای سلاطین و ملوک اظهار دلسوزی و ترحم می‌نمود، که چگونه به ملک و سلطنت دل بسته، و از خدا بی خبر شده‌اند، لقمان بسیار عبرت می‌گرفت، و طریقه غلبه بر هوای نفس را از دیگران می‌پرسید، و یاد می‌گرفت، و با آن طریقه همواره با هوای نفس در جنگ بود، و از شیطان احتراز می‌جست، و قلب خود را با فکر، و نفس خویش را با عبرت، مداوا می‌کرد، هرگز سفر نمی‌کرد مگر به جایی که برایش اهمیت داشته باشد، به این جهات بود که خدا حکمتش بداد، و عصمتش ارزانی داشت. </p> <p>و خدای تبارک و تعالی دستور داد به طوائفی از فرشتگان که در نیمه روزی که مردم به خواب قیلوله رفته بودند، لقمان را ندا دهند-به طوری که صدای ایشان را بشنود، ولی اشخاص ایشان را نبیند-که: ای لقمان آیا می‌خواهی خدا تو را خلیفه خود در زمین کند؟ تا فرمانفرمای مردم باشی؟ لقمان گفت: اگر خدا بدین شغل فرمانم دهد که سمعا و طاعتا، چون اگر او اینکار را از من خواسته باشد، خودش یاریم می‌کند، و راه نجاتم می‌آموزد، و از خطا نگهم می‌دارد، ولی اگر مرا مخیر کند من عافیت را اختیار می‌کنم. </p> <p>ملائکه گفتند: ای لقمان چرا؟ گفت برای اینکه داوری بین مردم در دشوارترین موقعیت‌ها برای حفظ عصمت است، و فتنه‌و آزمایشش از هر جای دیگر سخت‌تر و بیشتر است و آدمی بیچاره می‌ماند، و کسی هم کمکش نمی‌کند، ظلم از چهار سو احاطه‌اش نموده، کارش به یکی از دو احتمال می‌انجامد، یا این است که در داوری‌اش رأی و نظریه‌اش مطابق<code class="page" rel="16,333"/> حق و واقع می‌شود، که در این صورت جا دارد که سالم باشد، و احتمال آن هست، و یا این است که راه را عوضی می‌رود که در این صورت راه بهشت را عوضی می‌رود و هلاکتش قطعی است، و اگر آدمی در دنیا ذلیل و ضعیف باشد آسان‌تر است تا آنکه در دنیا رئیس و آبرومند بوده ولی در آخرت ذلیل و ضعیف باشد، از سوی دیگر کسی که دنیا را بر آخرت ترجیح دهد هم در دنیا خاسر و زیانکار است، و هم در آخرت، چون دنیایش تمام می‌شود، و به آخرت هم نمی‌رسد. </p> <p>ملائکه از حکمت او به شگفت آمده، خدای رحمان نیز منطق او را نیکو دانست، پس همین که شام شد، و در بستر خوابش آرمید، خدا حکمت را بر او نازل کرد، به طوری که از فرق سر تا قدمش را پر کرد، و او خود در خواب بود که خدا پرده و جامعه‌ای از حکمت بر سراسر وجود او بپوشانید. </p> <p>لقمان از خواب بیدار شد، در حالی که قاضی‌ترین مردم زمانش بود، و در بین مردم می‌آمد، و به حکمت سخن می‌گفت، و حکمت خود را در بین مردم منتشر می‌ساخت. </p> <h3> <span class="title" rel="31_13 31_12 31_14 31_15 31_16 31_17 31_18 31_19">2-پاره‌ای از مواعظ و حکم آن جناب</span> </h3> <p> سپس امام صادق (ع) فرمود: بعد از آنکه فرمان خلافت به او داده شد، و او نپذیرفت، خدای عز و جل ملائکه را فرمود تا داوود را به خلافت ندا دهند، داوود پذیرفت بدون اینکه شرطی را که لقمان کرده بود به زبان آورد پس خدای عز و جل خلافت در زمین را به او داد، و چند مرتبه مبتلا به آزمایش شد، و در هر دفعه پایش بطرف خطا لغزید و خدا او را نگهداری نموده و از آن انحرافش در گذشت. </p> <p>لقمان بسیار بدیدن داوود می‌رفت، و او را اندرز می‌داد، و مواعظ و حکمت‌ها و علوم بسیار در اختیارش می‌گذاشت، و داوود همواره به او می‌گفت: خوشا به حالت ای لقمان، که حکمت به تو داده شد، و به بلای خلافت هم گرفتار نگشتی، و به داوود خلافت داده شد و به حکم و فتنه گرفتار آمد. </p> <p>آن گاه امام صادق (ع) در ذیل آیه‌ <span class="aya" rel="31_13" data-words="1-17">و إذ قال لقمان لابنه و هو یعظه: یا بنی لا تشرک بالله، إن الشرک لظلم عظیم</span> فرمود: لقمان پسرش <em>بآثار</em> را وقتی اندرز می‌داد آن قدر کلماتش نافذ بود که فرزندش در نهایت درجه تاثر قرار می‌گرفت. </p> <p>ای حماد از جمله مواعظی که به فرزندش کرد یکی این بود که: ای پسرم!تو از آن روزی که به دنیا افتادی، پشت به دنیا و رو به آخرت کردی، و خانه‌ای که داری به طرف آن می‌روی نزدیک‌تر به تو است، از خانه‌ای که از آن دور می‌شوی، پسرم همواره با علما بنشین، و با دو زانوی خود مزاحمشان شو، ولی با آنان مجادله مکن، که اگر چنین کنی از تعلیم تو<code class="page" rel="16,334"/> دریغ می‌ورزند، و از دنیا بقدر بلاغ و رفع حاجت بگیر، و یک باره ترک آن مگوی، و گر نه سربار جامعه خواهی شد، و در دنیا آن چنان داخل مشو که به آخرتت ضرر رساند، آن قدر روزه بگیر که از شهوتت جلوگیری کند، و آن قدر روزه مگیر که از نماز بازت دارد، زیرا نماز نزد خدا محبوبتر از روزه است. </p> <p>پسرم دنیا دریایی است عمیق، که دانشمندانی بسیار در آن هلاک شدند، و چون چنین است تو کشتی خود را در این دریا از ایمان بساز، و بادبان آن را از توکل قرار ده، و آذوقه‌ای از تقوای خدا در آن ذخیره کن، اگر نجات یافتی، به رحمت خدا یافته‌ای و اگر هلاک شدی به گناهانت شده‌ای. </p> <p>پسرم اگر طفل صغیری را در کودکی ادب کنی، تو را در بزرگی سود می‌رساند و تو از آن بهرمند شوی، و معلوم است کسی که برای ادب ارزشی قائل است، نسبت به آن اهتمام می‌ورزد، و کسی که بدان اهتمام بورزد نخست راه بکار بستنش را می‌آموزد و کسی که می‌خواهد راه تادیب را بیاموزد، سعی و کوشش بسیار می‌شود، و کسی که سعی و کوشش را در طلب آن بسیار کرد قدم قدم به نفع آن بر می‌خورد، و آن را عادت خود قرار می‌دهد. </p> <p>آری خواهی دید که تو خود جانشین گذشتگان خود شده‌ای، و از جانشین خودت سود می‌بری، و هر صاحب رغبتی به تو امید می‌بندد، که از ادبت چیزی بیاموزد، و هر ترسنده‌ای از صولتت هراسناک می‌شود. </p> <p>زنهار، که به خاطر بدست آوردن و طلب غیر علم و ادب، در طلب ادب دچار کسالت نشوی، و اگر در امر دنیا شکست خوردی، زنهار که در امر آخرت مغلوب نشوی، و بدان که اگر طلب علم از تو فوت شود، در امر آخرتت شکست خورده‌ای، و در روزها و شبها و ساعتهایت بهره‌ای بگذار برای طلب علم، برای اینکه عمر گرانمایه را هیچ چیز چون ترک علم ضایع نمی‌کند. </p> <p>و مبادا که هرگز با اشخاص لجوج در افتی، و هرگز با مردی فقیه جدال مکن، و هرگز با صاحب سلطنتی دشمنی مورز، و با هیچ ستمگری سازگاری و دوستی مکن، و با هیچ فاسقی برادری مورز، و با هیچ متهمی رفاقت مکن، و علم خود را مانند پولت گنجینه کن، و بهر کس و ناکس عرضه مدار. </p> <p>پسرم از خدای عز و جل آن چنان بترس که اگر در قیامت نیکیهای همه نیکان جن و انس را داشته باشی باز ترس آن داشته باشی که عذابت کند، و از خدا امید رحمت داشته باش آن چنان که اگر در روز قیامت تمامی گناهان جن و انس را داشته باشی، باز احتمال و<code class="page" rel="16,335"/> امید اینکه خدا تو را بیامرزد داشته باشی. </p> <p>پسرش به او گفت: پدر جان چطور چنین چیزی ممکن است، که در عین داشتن چنان خوفی، این چنین امیدی هم داشته باشم، و این دو حالت متضاد در یک دل چگونه جمع می‌شود؟ لقمان گفت: پسرم اگر قلب مؤمن را بیرون آرند، در آن دو نور یافت می‌شود، نوری برای خوف، و نوری برای رجاء و اگر آن دو را با مقیاسی بسنجند، برابر همند، هیچ یک از دیگری حتی به سنگینی یک ذره بیشتر نیست، و کسی که به خدا ایمان دارد، به گفته او نیز ایمان دارد، و کسی که به گفته او ایمان داشته باشد، به فرمان او عمل می‌کند، و کسی که به فرمان او عمل نکند، گفتار او را تصدیق نکرده، پس این حالات دل هر یک گواه دیگری است. پس کسی که به راستی ایمان به خدا داشته باشد، برای خدا عمل را خالص و خیرخواهانه انجام می‌دهد، و کسی که برای خدا عمل را خالص و خیرخواهانه انجام دهد، براستی ایمان به خدا دارد، و کسی که خدا را اطاعت می‌کند، از او هراسناک نیز هست، و کسی که از خدا هراسناک باشد او را دوست هم دارد، و کسی که او را دوست بدارد، اوامرش را پیروی می‌کند، و کسی که پیرو اوامر خدا باشد، مستوجب بهشت و رضوان او می‌شود، و کسی که پیروی خشنودی خدا نکند، از غضب او هیچ باکی ندارد، و پناه می‌بریم به خدا از غضب او. </p> <p>پسرم به دنیا رکون و اعتماد مکن، و دلت را مشغول بدان مدار، چون خدای تعالی هیچ خلقی را خوارتر از دنیا نیافریده، آیا نمی‌بینی که نعیم دنیا را مزد و پاداش مطیعان نکرده، و آیا نمی‌بینی که بلای دنیا را عقوبت گنه‌کاران قرار نداده؟<span class="footnote" rel="1" title="تفسیر قمی، ج ۲، ص ۱۶۴-۱۶۲">*</span>. </p> <p>و در کتاب قرب الاسناد، هارون، از ابن صدقه، از جعفر بن محمد از پدرش  (ع) روایت کرده که فرمود: شخصی از لقمان پرسید: آن چه دستوری است که جامع همه حکمتهای تو باشد؟ گفت: اینکه خود را در باره چیزی که برایم ضمانت کرده‌اند به زحمت نیندازم، و آنچه را که به خود من واگذار نموده‌اند ضایع نکنم،  (یعنی عمر خود را صرف رزقی که ضامن آن شده‌اند نسازم، و در باره سعادت آخرتم که به خود من واگذار نموده‌اند اهمال نکنم)<span class="footnote" rel="2" title="قرب الاسناد، ص ۳۵">*</span>. </p> <p>     <code class="page" rel="16,336"/> و در بحار از قصص الانبیاء به سند خود از جابر از امام باقر (ع) روایت کرده که فرمود: از جمله‌نصایحی که لقمان به فرزندش کرد، یکی این است که: پسرم اگر در باره مردن شک داری، خواب را از خودت بردار، و هرگز نمی‌توانی چنین کنی، و اگر در باره قیامت شک داری، بیداری را از خودت بردار، و هرگز نمی‌توانی. </p> <p>برای اینکه اگر در این اندرز من دقت کنی خواهی دید که نفس تو به دست دیگری اداره می‌شود، و نیز خواهی دانست که خواب به منزله مرگ، و بیداری بعد از خواب به منزله بعث بعد از مردن است. </p> <p>و نیز فرمود: لقمان به فرزندش گفت: پسرم زیاد نزدیکش مشو، که از آن دور خواهی ماند، و زیاد هم دور مشو که خوار خواهی گشت،  (یعنی در طلب دنیا میانه‌رو باش). </p> <p>و نیز فرموده: پسرم هر جنبنده‌ای مثل خود را دوست می‌دارد، مگر فرزند آدم که هم افق خود را-در مزیتی از مزایا-دوست نمی‌دارد، و متاعی که داری نزد خواهان آن عرضه بدار،  (و گر نه بازارش کساد خواهد شد) همانطور که بین گرگ و گوسفند هرگز دوستی برقرار نمی‌گردد، همچنین بین نیکوکار و فاجر دوستی برقرار نمی‌شود،  (پسرم) هر که با قیر سر و کار پیدا کند، سرانجام به قیر آلوده می‌شود، آمیزش با فاجران نیز چنین است، عاقبت از او یاد می‌گیرد،  (چون نفس انسان خود پذیر است)،  (پسرم) هر کس سر و کله زدن و مجادله را دوست بدارد، عاقبت زبانش به فحاشی باز خواهد شد، و هر کس به جایی ناباب قدم نهد، عاقبت متهم می‌شود، و کسی که همنشینی با بدان کند، سالم نمی‌ماند، و کسی که اختیار زبان خود را در کف ندارد، سرانجام پشیمان می‌شود. </p> <p>و نیز در اندرز فرزندش فرمود: پسرم صد دوست بگیر، ولی یک دشمن مگیر، پسرم وظیفه‌ای نسبت به خلاق خود داری، و وظیفه‌ای نسبت به خلقت، اما خلاق تو همان دین تو است، و خلق تو عبارت است از طرز رفتارت در بین مردم، پس مراقب باش خلقت را مبغوض و منفور مردم مسازی و به همین منظور محاسن اخلاق را یاد بگیر. </p> <p>پسرم بنده اخیار باش، ولی فرزند اشرار مباش، فرزندم امانت را بپرداز، تا دنیا و آخرتت سالم بماند، و امین باش که خدا خائنین را دوست ندارد، پسرم این طور مباش که به مردم نشاندهی که از خدا می‌ترسی، و در قلب بی‌پروای از او باشی<span class="footnote" rel="1" title="بحار الانوار، ج ۱۳، ص ۴۱۷، حدیث ۱۱">*</span>. </p> <p>و در کافی به سند خود از یحیی بن عقبه از دری از امام صادق (ع) روایت   <code class="page" rel="16,337"/> کرده که گفت: از جمله مواعظی که لقمان به فرزندش کرد این بود که: پسرم مردم قبل از زمان تو برای فرزندان خود جمع کردند، و الآن تو می‌بینی که نه آنچه جمع کرده بودند مانده است، و نه آن فرزندان که برایشان جمع کردند، آخر مگر نه این است که تو بنده‌ای اجیر هستی که مامور شده‌ای کاری را انجام دهی، و وعده‌ات دادند که در مقابل مزدت بدهند؟ پس عملت را مستوفی و کامل انجام بده، تا اجرت را کامل دهند. </p> <p>و در این دنیا چون گوسفندی مباش که در زراعتی سبز و خرم بیفتد و بچرد تا چاق شود. چون آن حیوان هر چه زودتر چاق شود، به کارد قصاب نزدیک‌تر شده است، و لیکن دنیا را به منزله پلی بگیر، که بر روی نهری زده باشند، که تو از آن بگذری و رهایش کنی، و دیگر تا ابد به سوی آن برنگردی، پس باید آن را خراب کنی، نه اینکه تعمیر نمایی، چون تو مامور به تعمیر آن نیستی. </p> <p>و نیز بدان که تو به زودی و در فردایی نزدیک وقتی پیش خدای عز و جل بایستی، از چهار چیز بازخواست خواهی شد، از جوانی‌ات که در چه راهی‌تباه کردی، و از عمرت که در چه فانی‌اش ساختی، و از مالت که از کجا آوردی و در کجا مصرف نمودی، پس خود را آماده کن و جوابی مهیا بساز، و از آنچه از دنیا از کفت رفته غم مخور، چون اندک دنیا دوام و بقاء ندارد، و بسیارش از گزند بلاء ایمن نیست، پس حواست را جمع کن، و سخت در کار خویش بکوش، و پرده از روی خود کنار زن، و متعرض رحمت پروردگارت شو، و در دلت همواره توبه را تجدید کن، و در زمان فراغتت در عمل شتاب کن قبل از آن که مرضها و بلاها به سوی تو روی آورند، و قبل از آنکه ایامت به سر آید و مرگ بین تو و خواسته‌هایت حائل شود<span class="footnote" rel="1" title="کافی، ج ۴، ص ۲۰۲، باب ذم دنیا، ح ۲۰">*</span>. </p> <p>و در بحار از قصص نقل کرده که به سند خود از حماد از امام صادق (ع) روایت کرده که گفت: لقمان به پسرش گفت: پسر جان!زنهار از کسالت و بد خلقی و کم صبری، که با داشتن این چند عیب هیچ دوستی با تو دوام نمی‌آورد، و همواره در امور خود ملازم وقار و سکینت باش، و نفس خود را بر تحمل زحمات برادران صابر کن، و با همه مردم خوش خلق باش. </p> <p>پسرم اگر مال دنیایی نداشتی که با آن صله رحم کنی، و بر برادران تفضل نمایی، حسن خلق و روی خوش داشته باش، چون کسی که حسن خلق دارد اخیار او را دوست می‌دارند، و فجار از او دوری می‌نمایند، پسر جان!به آنچه خدا قسمت تو کرده قانع باش تا   <code class="page" rel="16,338"/> زندگی تو با صفا شود، پس اگر خواستی عزت دنیا برایت جمع شود، طمعت را از آنچه در دست مردم است ببر، چون انبیاء و صدیقین اگر رسیدند به آنچه که رسیدند به سبب قطع طمعشان بود<span class="footnote" rel="1" title="بحار، ج ۱۳، ص ۴۱۹، ح ۱۴">*</span>. </p> <p>مؤلف: اخبار در مواعظ لقمان بسیار زیاد است، ما به منظور اختصار به همین مقدار اکتفاء کردیم. </p> 
