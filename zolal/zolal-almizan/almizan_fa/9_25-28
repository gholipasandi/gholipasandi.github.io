<h3 class="ayas">سوره التوبة آیه‌های ۲۵ تا ۲۸</h3><code class="section" rel="9_25-28"/><h3>ترجمه آیات</h3> <p> <span class="trans" rel="9_25">خداوند در مواقف بسیاری شما را یاری کرد، و مخصوصا در روز جنگ حنین که کثرتتان شما را به شگفتتان آورده بود، اما کاری برایتان نساخت، و زمین با همه فراخیش بر شما تنگ شد، و سرانجام پا بفرار نهادید.  «۲۵» </span><span class="trans" rel="9_26">آن گاه خدا سکینت خود را بر پیغمبرش و بر مؤمنان نازل نمود، و لشکریانی که شما نمی‌دیدید فرو فرستاد، و کسانی را که کافر بودند عذاب کرد و همین است کیفر کافران.  «۲۶» </span><span class="trans" rel="9_27">و بعد از این سرانجام خدا بهر که بخواهد عطف توجه می‌کند که خدا توبه‌پذیر و رحیم است.  «۲۷» </span><span class="trans" rel="9_28">ای کسانی که ایمان آورده‌اید!مشرکان نجسند و بعد از امسال دیگر نباید به مسجد الحرام نزدیک شوند، و اگر از فقر می‌ترسید زود باشد که خدا اگر بخواهد از کرم خویش شما را توانگر کند که خدا دانا و شایسته‌کار است «۲۸» </span></p>     <h3>بیان آیات‌ <span class="title" rel="9_25 9_26 9_27 9_28">بیان آیات مربوط به جنگ حنین</span> </h3> <p> این آیات به داستان جنگ حنین اشاره نموده و بر مؤمنین منت می‌گذارد که چگونه مانند سایر جنگها که در ضعف و کمی نفرات بودند آنها را نصرت داد، آنهم چه نصرت عجیبی. و بخاطر تایید پیغمبرش آیات عجیبی نشان داد، لشکریانی فرستاد که مؤمنین ایشان را نمی‌دیدند، و سکینت و آرامش خاطر در دل رسول خدا (ص) و مؤمنین افکند و کفار را بدست مؤمنین عذاب کرد. </p> <p>و در میان این آیات آیه‌ایست که ورود مشرکین را در مسجد الحرام ممنوع و تحریم کرده، و فرموده بعد از امسال نباید به مسجد الحرام نزدیک شوند و آن سال، سال نهم هجرت بود، همانسالی که علی (ع) سوره برائت را به مکه برد، و طواف در اطراف خانه را در حال برهنگی، و وارد شدن مشرکین را در مسجد الحرام ممنوع اعلام نمود. </p> <p> <span class="aya" rel="9_25" data-words="1-9">لقد نصرکم الله فی مواطن کثیرة و یوم حنین</span>... <span class="phrase"><span class="aya" rel="9_25" data-words="23-25">ثم ولیتم مدبرین</span> کلمه <em rel="fa_9_25_5-5" data-sentence="76:94">مواطن</em> جمع <em rel="fa_9_25_5-5" data-sentence="135:76">موطن</em> و بمعنای جایی است که انسان در آن سکونت نموده، و آن را وطن خودش قرار می‌دهد.</span> و <span class="phrase">کلمه <em rel="fa_9_25_9-9" data-sentence="5:116">حنین</em> اسم بیابانی است میان مکه و طائف که غزوه معروف حنین در آنجا اتفاق افتاد، و رسول خدا (ص) با قوم هوازن و ثقیف جنگ کرد.</span> روزی بود که بر مسلمین بسیار سخت گذشت، بطوری که در اول شکست خورده هزیمت کردند، و لیکن در آخر خدای تعالی به نصرت خویش تاییدشان فرمود و در نتیجه غالب گشتند. </p> <p>کلمه <em>اعجاب</em> به معنای خوشحال کردن است، و <em>عجب</em> به معنای خوشحال شدن از دیدن امری نادر و بی سابقه است. و <span class="phrase">کلمه <em rel="fa_9_25_22-22" data-sentence="5:34">رحب</em> به معنای وسعت مکان و ضد تنگی است.</span> </p> <p> <span class="aya" rel="9_25" data-words="1-6">لقد نصرکم الله فی مواطن کثیرة</span> -در این جمله مواطنی که خداوند لشکر اسلام را نصرت داده، ذکر می‌کند. و از سیاق کلام برمی‌آید که منظور از این چند موطن، مواطن جنگی است، از قبیل بدر، احد، خندق، خیبر و امثال آن. و نیز از سیاق برمی‌آید که جمله مورد بحث به منزله مقدمه و زمینه‌چینی است برای جمله‌ <span class="aya" rel="9_25" data-words="7-12">و یوم حنین إذ أعجبتکم کثرتکم ،</span> زیرا آیات سه گانه مورد بحث همه راجع به یادآوری داستان واقعه حنین، و آن نصرت عجیبی است که خداوند بر مسلمین افاضه کرد، و تایید غریبی است که مسلمین را بدان اختصاص داده است. </p> <p>یکی از مفسرین<span class="footnote" rel="1" title="تفسیر المنار، ج ۱۰ ص ۲۴۳">*</span> چنین استظهار کرده که آیه مورد بحث و سه آیه بعدش، تتمه گفتار   <code class="page" rel="9,290"/> رسول خدا (ص) است، که به امر خدا مامور شد در برابر مسلمین ایراد کند، و ابتدایش جمله‌ <span class="aya" rel="9_24" data-words="1-4">قل إن کان آباؤکم...</span> است. آن گاه برای توجیه اینکه چرا فرمود <span class="aya" rel="9_25" data-words="1-3">لقد نصرکم الله...</span> و نفرمود و لقد نصرکم اللَّه... زحمت فراوانی به خود داده است. </p> <p>و لیکن از جهت لفظ آیات دلیلی بر این گفتار نیست، بلکه دلیل بر خلاف آن هست، برای اینکه داستان حنین و متعلقات آن از قبیل منت‌هایی که خداوند بر مسلمین نهاد و آنها را یاری نمود و سکینت در دلهایشان ایجاد کرد و ملائکه را نازل کرد و کفار را عذاب داد و از هر که خواست درگذشت، -خود از نظر هدف یک امر مستقلی است و برای خود اهمیت زیادی را حائز است، و بلکه از نظر نتیجه، از آیه‌ <span class="aya" rel="9_24" data-words="1-6">قل إن کان آباؤکم و أبناؤکم</span> مهم‌تر است، و حد اقل مثل آنست و دست کمی از آن ندارد. و بنا بر این، معنا ندارد که بگوئیم این داستان از نظر معنا تتمه آن آیه است. </p> <p>پس، اگر نقل این یادآوری مانند آیه‌ <span class="aya" rel="9_24" data-words="1-4">قل إن کان آباؤکم</span> از چیزهایی بود که به رخ مردم کشیدنش واجب بود، جا داشت در اولش بفرماید: و قل لهم لقد نصرکم اللَّه فی مواطن کثیرة... ، چون قرآن کریم در نظایر این معنا، کلمه <em>قل</em> را تکرار کرده، از آن جمله فرموده: <span class="aya" rel="41_6" data-words="1-11">قل إنما أنا بشر مثلکم یوحی إلی أنما إلهکم إله واحد</span>... <span class="aya" rel="41_9" data-words="1-9">قل أ إنکم لتکفرون بالذی خلق الأرض فی یومین</span><span class="footnote" rel="1" title="بگو من بشری مانند شمایم جز آنکه مرا وحی می‌رسد، که خدای شما خدایی است یکتا بگو آیا راستی به آن خدایی که زمین را در دو روز آفریده کافر می‌شوید سوره سجده آیات ۶-۹">*</span> و همچنین در مواردی دیگر. </p> <p>علاوه، اگر فرضا بنا باشد این آیات سه‌گانه مقول قول بوده باشند، با در نظر گرفتن التفات و سایر نکاتی که در آنها بکار رفته نمی‌توانند مقول همان <em>قل</em> در آیه: <span class="aya" rel="9_24" data-words="1-3">قل إن کان...</span>، بوده باشد. پس، باید گفت آیه مورد بحث متمم آن آیه نیست. </p> <p>در این آیات سؤالی پیش می‌آید، و آن این است که با اینکه در میان مسلمین منافقین و ضعفای در ایمان و دارندگان ایمان صادق به اختلاف مراتب وجود داشتند، با این حال چرا در آیات مورد بحث خطاب را به عموم کرده؟ جواب آن این است که: درست است که همه در یک درجه از ایمان نبودند، و لیکن همین قدر که مؤمنین صادق الایمان نیز در میان آنان بودند کافی است که خطاب به عموم شود، چون همین مسلمین بودند که با همین اختلاف در مراتب ایمانشان، در جنگهای بدر، احد، خندق، خیبر، حنین و غیر آن شرکت کردند. </p> <p>و <span class="aya" rel="9_25" data-words="8-9">یوم حنین</span> یعنی روزی که واقعه حنین در آن روز اتفاق افتاد و در آن بیابان میان   <code class="page" rel="9,291"/> شما و دشمنانتان کارزار شد. <span class="phrase">اضافه کلمه <em rel="fa_9_25_8-8" data-sentence="11:139">یوم</em> بر مکانهایی که وقایع بزرگی در آن مکانها اتفاق افتاده در کلام عرب و در عرف زیاد است، مثلا می‌گویند: روز بدر، روز احد، روز خندق، و امثال آن.</span> نظیر آنکه یوم را بر اجتماعات و مردمی که کار آن روز را انجام دادند اضافه نموده می‌گویند: روز احزاب، و روز تمیم. و نیز بر خود حادثه اضافه نموده می‌گویند روز فتح مکه. </p> <h3> <span class="title" rel="9_25 9_26 9_27 9_28">مغرور شدن مسلمین به کثرت نفراتشان و هزیمتشان در آغاز جنگ</span> </h3> <p> <span class="aya" rel="9_25" data-words="10-12">إذ أعجبتکم کثرتکم</span> یعنی وقتی که به مسرت درآورد شما را آن کثرتی که در خود دیدید، و در نتیجه اعتمادتان به خدا قطع شد و بحول و قوه او تکیه نکردید، بلکه بحول و قوت خود اعتماد نمودید و خاطر جمع شدید که با این همه کثرت که در ما است در همان ساعت اول دشمن را هزیمت می‌دهیم. و حال آنکه کثرت نفرات بیش از یک سبب ظاهری نیست، و تازه سببیت آنهم به اذن خداست. آری، مسبب الاسباب اوست. </p> <p>بخاطر همین معنا بعد از جمله‌ <span class="aya" rel="9_25" data-words="10-12">إذ أعجبتکم کثرتکم</span> فرمود: <span class="aya" rel="9_25" data-words="13-16">فلم تغن عنکم شیئا</span> یعنی شما کثرت نفرات را سببی مستقل از خدا گرفتید و این کثرت نفرات اعتماد به خدا را از یادتان برد، و شما بخود آن سبب اعتماد نمودید، آن گاه خداوند به شما فهماند که کثرت جمعیت سببی موهوم بیش نیست، و در وسع خود هیچ غنائی ندارد تا با غنای خود شما را بی نیاز از خدا بگرداند و همچنین هیچ اثر دیگری از خود ندارد. </p> <p> <span class="aya" rel="9_25" data-words="17-22">و ضاقت علیکم الأرض بما رحبت</span> <span class="phrase"><em rel="fa_9_25_21-21" data-sentence="0:52">بما</em> در معنای <em>مع ما</em> است یعنی با اینکه فراخ بود.</span> و این کنایه است از احاطه دشمن، و اینکه دشمن چنان شما را احاطه کرد که زمین با همه گشادیش آن چنان بر شما تنگ شد که دیگر مامنی که در آنجا قرار گیرید و پناهی که در آنجا بیاسائید، و از شر دشمن خود را نگهدارید نمی‌یافتید، و در فرار کردنتان چنان فرار کردید که بهیچ چیز دیگر غیر از فرار توجه نداشتید. </p> <p>و بنا بر این، آیه شریفه از جهت مضمون قریب المعنی است با آیه‌ <span class="aya" rel="33_10" data-words="1-20">إذ جاؤکم من فوقکم و من أسفل منکم و إذ زاغت الأبصار و بلغت القلوب الحناجر و تظنون بالله الظنونا</span><span class="footnote" rel="1" title="آن دم که از بالا و پائینتان سوی شما آمدند و چشمهایتان خیره گشت و جانها به گلوگاه رسید و به خدا گمانهای گوناگون بردید سوره احزاب آیه ۱۰">*</span> که جنگ احزاب را یادآوری می‌کند. </p> <p>و اینکه بعضی از مفسرین<span class="footnote" rel="2" title="تفسیر شریف لاهیجی ج ۲ ص ۲۴۴ مجمع التفاسیر ج ۲ ص ۱۰۲">*</span> گفته‌اند معنای‌ <span class="aya" rel="9_25" data-words="17-20">و ضاقت علیکم الأرض</span> این است که راه     <code class="page" rel="9,292"/> فراری نداشتید، معنای صحیحی نیست. </p> <p> <span class="aya" rel="9_25" data-words="23-25">ثم ولیتم مدبرین</span> یعنی دشمن را پشت سر خود قرار دادید. و این تعبیر کنایه از انهزام است، و این همان فرار از جنگ است که بخاطر اطمینان به کثرت نفرات و انقطاع از پروردگارشان بدان مبتلا شدند، با اینکه خدای تعالی فرموده بود: <span class="aya" rel="8_15-16" data-words="1-17">یا أیها الذین آمنوا إذا لقیتم الذین کفروا زحفا فلا تولوهم الأدبار، و من یولهم یومئذ دبره</span>... <span class="aya" rel="8_16" data-words="13-23">فقد باء بغضب من الله و مأواه جهنم و بئس المصیر</span><span class="footnote" rel="1" title="ای کسانی که ایمان آورده‌اید چون کافران را بسیار و انبوه بینید به ایشان پشت مکنید و هر که در چنین روزی به آنان پشت بگرداند بسوی غضبی از خدا برگشته و جایش در جهنم است مگر آنکه منظورش از پشت کردن غافلگیر ساختن دشمن و بکار بردن حیله‌های جنگی باشد سوره انفال آیات ۱۵-۱۶">*</span> و نیز فرموده بود: <span class="aya" rel="33_15" data-words="1-15">و لقد کانوا عاهدوا الله من قبل لا یولون الأدبار و کان عهد الله مسؤلا</span><span class="footnote" rel="2" title="قبلا با خدا عهد بسته بودند که پشت (بدشمن) نکنند و پیمان خدا بازخواست شدنی است سوره احزاب آیه ۱۵">*</span>. </p> <p>پس همه این معانی یعنی:1-تنگ شدن زمین با همه فراخی‌اش 2-شکست خوردن و فرار کردنشان از جنگ با اینکه گناه کبیره است 3-مستحق عقاب خدای تعالی شدن، همه بخاطر اعتماد و اطمینانی بود که به اسباب ظاهری سراب گونه داشتند، و دردی هم از ایشان دوا نکرد. </p> <p>بلکه خدای سبحان به سعه رحمتش و منت عظیمش بر آنان منت نهاد و یاریشان کرد و سکینت و آرامش در دلهایشان افکند و لشکریانی که آنان نمی‌دیدند به کمکشان فرستاد و کفار را عذاب داده بطور مجمل-نه بطور قطع-وعده مغفرتشان داد، تا نه فضیلت خوف از دلهایشان بیرون رود و نه صفت امید از دلهایشان زایل گردد بلکه وعده را طوری داد که اعتدال و حد وسط میان دو صفت خوف‌و رجاء حفظ شود، و آنها را به ترتیب صحیحی برای سعادت واقعی آماده و تربیتشان کند. </p> <h3> <span class="title" rel="9_25 9_26 9_27 9_28">سخن عجیب یکی از مفسرین در تفسیر آیه و توجیه هزیمت مسلمانان در آغاز جنگ</span> </h3> <p> یکی از مفسرین در تفسیر این آیه حرف عجیب و غریبی زده، و چون در مقام این بوده که آیه را با روایات تفسیر کند، و از طرفی چون روایات مختلف بوده‌اند به اصطلاح میان آنها جمع کرده و گفته است: مسلمانان اگر در جنگ حنین پشت به دشمن کردند از باب فرار و ترس نبوده، بکله ستونهای لشکر ثقیف و هوازن بطور ناگهانی و به صورت دسته جمعی بر ایشان حمله بردند، و آن چنان آنها را به اضطراب و تزلزل درآوردند که چاره‌ای جز عقب‌نشینی     <code class="page" rel="9,293"/> ندیدند، چون حمله آنها دسته جمعی و مثل حمله یک تن واحد بود، و این خود یک امر طبیعی است که وقتی انسان به خطری ناگهانی و دفعی برمی‌خورد و مهلتی برای دفاع نمی‌بیند ناچار می‌شود جا خالی کند، شاهد این معنا نازل شدن سکینت بر رسول خدا و همه مسلمین است. </p> <p>پس، معلوم می‌شود که همه مضطرب شدند حتی رسول خدا (ص)، چیزی که هست اضطراب رسول خدا (ص) بخاطر پیش آمدی بود که واقع شد، ولی اضطراب مسلمین برای این بود که حمله ناگهانی دشمن آنهم بطور دسته جمعی مهلتی نداد تا خودشان را جمع و جور کنند. </p> <p>باز از شواهد این معنا این است که به مجرد اینکه صدای رسول خدا (ص) و عباس بن عبد المطلب را شنیدند بلا درنگ برگشته و به کمک سکینتی که خدا نازل کرد دشمن را فراری دادند. </p> <p>مفسر نامبرده سپس آیات راجع به صفات اصحاب پیغمبر را از قبیل آیه بیعت رضوان و آیه‌ <span class="aya" rel="48_29" data-words="1-9">محمد رسول الله و الذین معه أشداء علی الکفار...</span> و آیه‌ <span class="aya" rel="9_111" data-words="1-11">إن الله اشتری من المؤمنین أنفسهم و أموالهم بأن لهم الجنة...</span>، و همچنین روایاتی که در مدح ایشان وارد شده نقل کرده است<span class="footnote" rel="1" title="تفسیر المنار ج ۱۰ ص ۲۶۲">*</span>. </p> <p>ولی باید دانست که وی میان بحث تفسیری که کارش بدست آوردن مدلول آیات کریمه قرآن است با بحث کلامی که هدفی جز اثبات گفته متکلم در باره مسلکی و مذهبی نداشته و بهر دلیلی که ممکن باشد از عقل و کتاب و سنت و اجماع و یا دلیلی مختلط از اینها تمسک می‌جوید، خلط کرده است، و بحث تفسیری اجازه استدلال بغیر قرآن را نمی‌دهد، و مفسر نباید نظریه‌ای از نظریات علمی را بر قرآن که خداوند آن را تبیان قرار داده تحمیل کند. </p> <p>اما اینکه گفت: لشکریان اسلام از ترس فرار نکردند، و نخواستند از یاری رسول خدا  (ص) شانه خالی کنند، بلکه جا خالی کردنی بیش نبوده، آنهم برای این بود که دشمن نابهنگام حمله‌ور شد، لذا ناچار شدند نخست فرار کنند، و بعد برگشته و به دشمن حمله کردند جواب جمله‌ <span class="aya" rel="9_25" data-words="23-25">ثم ولیتم مدبرین</span> را نمی‌دهد، این جمله می‌فرماید شما پشت به دشمن فرار کردید و این عمل ایشان مشمول قانون کلی آیه حرمت فرار از زحف است که می‌فرماید: <span class="aya" rel="8_15-16" data-words="10-17">فلا تولوهم الأدبار، و من یولهم یومئذ دبره</span>... <span class="aya" rel="8_16" data-words="13-17">فقد باء بغضب من الله...</span><span class="footnote" rel="2" title="سوره انفال آیه ۱۶">*</span>. </p> <p>     <code class="page" rel="9,294"/> و خدای تعالی هم شرط نکرده بود که پشت به دشمن کردن وقتی حرام است که از ترس و یا به منظور تنها گذاشتن پیغمبر و دین باشد، و گر نه حرام نیست، و نیز این قانون کلی را بصورت فرار از جهت اضطراب استثناء نکرده، و در استثناءش یعنی جمله‌ <span class="aya" rel="8_16" data-words="6-12">إلا متحرفا لقتال أو متحیزا إلی فئة</span> جز دو حیله جنگی را استثناء نکرده که آنهم در حقیقت فرار از جنگ نیست. </p> <p>و در عهدی هم که در آیه‌ <span class="aya" rel="33_15" data-words="1-15">و لقد کانوا عاهدوا الله من قبل لا یولون الأدبار و کان عهد الله مسؤلا</span><span class="footnote" rel="1" title="سوره احزاب آیه ۱۵">*</span> از آنان حکایت کرده هیچ نوع استثنایی دیده نمی‌شود. </p> <h3> <span class="title" rel="9_26 9_25 9_27 9_28">مراد از انزالسکینتبر رسول (ص) و مؤمنین</span> </h3> <p>و اما اینکه بعنوان شاهد گفتار خود گفت: اضطراب، منحصر در مسلمانان نبود، بلکه رسول خدا (ص) هم مضطرب گردید و بر این معنا استدلال کرد به جمله‌ <span class="aya" rel="9_26" data-words="1-9">ثم أنزل الله سکینته علی رسوله و علی المؤمنین</span> چون از کلمه <em>ثم</em> برمی‌آید که نزول سکینت بعد از عقب‌نشینی بوده، و لازمه این بعدیت زمانی این است که آن حضرت هم مضطرب شده باشد، هر چند اضطراب آن جناب از باب اندوه و تاسف بوده، چون در حق او تصور نمی‌شود که ترس، ثبات و شجاعتش را متزلزل کند<span class="footnote" rel="2" title="تفسیر المنار ج ۱۰ ص ۲۶۵">*</span>. </p> <p>باید دید این اندوه و تاسفی که وی برای آن حضرت تصور کرده تاسف بر چه بوده؟ اگر تاسف بر این بوده که چرا خداوند مسلمانان را بخاطر عجبشان به چنین فتنه و گرفتاری مبتلا نمود، و خلاصه اگر تاسفی بوده که خدا آن را دوست نمی‌داشته، این با مقام مقدس آن حضرت نمی‌سازد، چون خدای تعالی با فرستادن کتاب بسوی او، و تعلیمش از علم خود او را مؤدب و تربیت کرده، و در باره‌اش امثال آیه‌ <span class="aya" rel="3_128" data-words="1-5">لیس لک من الأمر شیء</span><span class="footnote" rel="3" title="در این باره تو را هیچ اختیاری نیست سوره آل عمران آیه ۱۲۸">*</span> و <span class="aya" rel="87_6" data-words="1-3">سنقرئک فلا تنسی</span><span class="footnote" rel="4" title="بزودی برایت می‌خوانیم تا فراموش نکنی سوره اعلی آیه ۶">*</span> را نازل کرده است. </p> <p>در روایات راجع به داستان حنین هم ندارد که آن حضرت قدم از قدم برداشته و عقب نشینی کرده باشد، و یا از آنچه بر سر مسلمین آمده و خوار و فراری شده‌اند مضطرب گشته باشد. </p> <p>و اگر این حزن و تاسف بر مسلمین بخاطر این بوده که چرا بغیر خدا اعتماد کرده‌اند، و چرا به اسباب ظاهری که سرابی بیش نیست دل بسته‌اند، و از توکل بر خدای سبحان غفلت ورزیده‌اند تا خدا این چنین به خطا کاری و فرار از جنگ مبتلایشان کند، چون آن جناب رأفت و رحمت خاصی به مؤمنین داشته، البته این تاسف، محبوب خداست نه مکروه او، و خود پروردگار         <code class="page" rel="9,295"/> هم او را به داشتن چنین خلقی ستایش کرده و فرموده: <span class="aya" rel="9_128" data-words="12-14">بالمؤمنین رؤف رحیم</span><span class="footnote" rel="1" title="به مؤمنان رؤوف و مهربان است سوره توبه آیه ۱۲۸">*</span> می‌گوئیم این قسم تاسف با سکینت منافات نداشته و معقول نیست که با نزول سکینت از بین برود، و نیز اگر بخاطر این تاسف، سکینت نازل شده چه جهت داشت که بعد از فراری شدن مسلمین نازل شود، مگر قبل از آن این تاسف نبود؟ و مگر ممکن است که مثل رسول خدا (ص) پیغمبری از اینگونه تاسف خالی باشد؟ با آنکه از ساعت اول بعثتش تا آن لحظه‌ای که از دنیا می‌رفت همواره بر بینه‌ای از پروردگارش بوده، و سکینت به این معنا ساعت بساعت بر او نازل می‌شده، پس سکینت رسول خدا (ص) بطور قطع به این معنا نیست. </p> <p>حال بحساب سکینت مؤمنین رسیده می‌پرسیم: سکینت ایشان به چه معنا بوده و مفسر نامبرده آن را چه چیز حساب کرده؟ آیا حالت نفسانیه‌ای بوده که از آرامش و اطمینان خاطر حاصل می‌شود؟ هم چنان که او به این معنا تفسیرش کرده و به گفته صاحب مصباح بر آن استشهاد کرده که: سکینت بر رزانت و مهابت و وقار هر سه اطلاق می‌شود ، در این صورت سکینت عبارت خواهد بود از همان آرامش در مواقف جنگی، و آن وقت نباید اختصاص به مسلمین داشته باشد، و بایستی ثبات قدم و پایداری کفار، همه در مواقف جنگی ناشی از سکینتی باشد که خدا بر آنان نازل کرده؟ !و باید ملتزم شد به اینکه در جنگ حنین خداوند سکینت را بر کفار نازل کرد و در نتیجه مسلمین را فراری دادند و بعد سکینت را از آنها سلب کرد. و به مسلمین داد، و در نتیجه مسلمانان کفار را سرکوب و منکوب نمودند. و به مؤمنین هم که داد، تنها به مؤمنین حقیقی نداد، بلکه بهمه آنان چه آنهایی که با رسول خدا  (ص) ایستادگی کردند، و چه آنهایی که فرار را بر قرار اختیار نمودند، و چه منافقین و چه افراد سست ایمان نازل کرد، برای اینکه همه آنان برگشتند، و با رسول خدا  (ص) پایداری کردند تا دشمن را شکست دادند. بنا بر این، همه این طبقات بایستی اصحاب سکینت باشند، پس چرا خدای تعالی آن را منحصر در رسول اللَّه و مؤمنین دانسته و می‌فرماید: <span class="aya" rel="9_26" data-words="1-9">ثم أنزل الله سکینته علی رسوله و علی المؤمنین</span>؟. </p> <p>علاوه، اگر سکینت به این معنا باشد این چه منتی است که خدای تعالی بر مؤمنین می‌گذارد، در حالی که همه افراد از مؤمنین و کفار آن را دارا هستند؟ !. </p> <p>از ظاهر آیه استفاده می‌شود که سکینت یک عطیه مخصوص بوده که خدا به رسول خود و مؤمنین ارزانی داشته، و لذا می‌بینیم در کلام مجیدش جز در مواردی نادر (که شاید به ده مورد   <code class="page" rel="9,296"/> نرسد) اسمی از آن نبرده است. </p> <p>از آنچه گذشت معلوم می‌شود که سکینت امری است غیر از سکون و پایداری، البته نه اینکه بخواهیم بگوئیم در لغت غیر از سکون و پایداری معنای دیگری دارد، بلکه به این معنا که منظور خدای تعالی از سکینت مصداق دیگری غیر از آن مصداقی است که ما آن را در همه شجاعان و دلیران یل می‌بینیم، و خلاصه یک نوع خاصی از اطمینان و آرامش نفسانی است، و خصوصیات و اوصاف مخصوصی به خود دارد. زیرا می‌بینیم خدای تعالی هر جا در کلام خودش آن را ذکر می‌کند بعنوان منت بر رسول خدا (ص) و مؤمنان و عطیه مخصوصی که تنها از ناحیه خود بر آنان نازل می‌کرده اسم می‌برد، پس معلوم می‌شود یک حالت الهی است که بنده با داشتن آن دیگر پروردگار خود را فراموش نمی‌کند، نه آن حالتی که شجاعان زورمند، و دلاوران مغرور به دلاوری خود و تکیه کنندگان بر نفس خویش، دارند. </p> <p>علاوه بر این، در کلام مجید او هر جا که اسمی از این کلمه برده شده قبل و بعد از آن اوصاف و آثاری آمده که در هر وقار و اطمینان نفسی یافت نمی‌شود، مثلا در باره رسول گرامیش می‌فرماید: <span class="aya" rel="9_40" data-words="16-32">إذ یقول لصاحبه لا تحزن إن الله معنا فأنزل الله سکینته علیهو أیده بجنود لم تروها</span><span class="footnote" rel="1" title="آن دم که به رفیق همراهش می‌گفت نترس که خدا با ما است، پس خدا سکینت خود رای بر او نازل نمود و با لشکریانی که شما نمی‌دیدید تاییدش کرد سوره توبه آیه ۴۰">*</span> و در باره مؤمنین می‌فرماید: <span class="aya" rel="48_18" data-words="1-16">لقد رضی الله عن المؤمنین إذ یبایعونک تحت الشجرة فعلم ما فی قلوبهم فأنزل السکینة علیهم</span><span class="footnote" rel="2" title="خداوند از مؤمنین آن دم که در زیر درخت با تو بیعت کردند راضی شد، و دانست آنچه رای که در دلهای ایشان بود، پس خدا سکینت خود رای بر آنها نازل کرد سوره فتح آیه ۱۸">*</span> و نزول سکینت بر آنان را مقید می‌کند به اینکه چیزی در دل آنان سراغ داشت و بخاطر آن سکینت را بر دلهایشان نازل کرد. پس معلوم می‌شود که سکینت، مخصوص آن دلی است که یک نحوه طهارتی داشته باشد، و از سیاق برمی‌آید آن طهارت عبارتست از ایمان صادق یعنی ایمانی که آمیخته با نیت خلاف نباشد. </p> <p>و نیز در باره مؤمنین می‌فرماید: <span class="aya" rel="48_4" data-words="1-17">هو الذی أنزل السکینة فی قلوب المؤمنین لیزدادوا إیمانا مع إیمانهم و لله جنود السماوات و الأرض</span><span class="footnote" rel="3" title="خدا آن کسی است که سکینت رای بر دلهای مؤمنین نازل فرمود تا ایمانی بر ایمانشان افزوده گردد و برای خداست سپاهیان آسمانها و زمین سوره فتح آیه ۴">*</span> و از آثار سکینت زیادی ایمان بر ایمان را می‌شمارد. و نیز می‌فرماید:       <code class="page" rel="9,297"/> <span class="aya" rel="48_26" data-words="1-27">إذ جعل الذین کفروا فی قلوبهم الحمیة حمیة الجاهلیة فأنزل الله سکینته علی رسوله و علی المؤمنین و ألزمهم کلمة التقوی و کانوا أحق بها و أهلها</span><span class="footnote" rel="1" title="آن دم که کفر ورزیدگان تعصب جاهلیت در دل افکنده پس خدا سکینت خود را بر پیغمبر و بر مؤمنین نازل کرد، و بر کلمه تقوا استوارشان ساخت و ایشان حقا سزاوار و اهل برای آن بودند سوره فتح آیه ۲۶">*</span>. </p> <p>و این آیه بطوری که ملاحظه می‌کنید این معنا را خاطرنشان می‌سازد که نزول سکینت از ناحیه خدای تعالی همواره در مواردی بوده که قبل از نزول آن استعداد و اهلیت و قابلیتی در قلب طرف وجود داشته، و آن اهلیت و قابلیت همان چیزی است که در آیه قبلی فرمود: <span class="aya" rel="48_18" data-words="10-13">فعلم ما فی قلوبهم</span> : فهمید که در دل چه دارند، پس سکینت را بر ایشان نازل کرد . و نیز خاطرنشان می‌سازد که یکی دیگر از آثار سکینت این است که هر کس آن را واجد شود ملازم تقوا و طهارت و دوری از مخالفت خدا و رسولش می‌شود، و دیگر پیرامون محرمات و گناهان نمی‌گردد. </p> <p>و این معنا در حقیقت به منزله تفسیری است که جمله‌ <span class="aya" rel="48_4" data-words="8-11">لیزدادوا إیمانا مع إیمانهم</span> را که در آیه دیگری واقع است تفسیر می‌کند، و می‌رساند که زیاد شدن ایمان بر ایمان با نزول سکینت، معنایش این است که انسان علاوه بر ایمان صادقش به اصل دعوت دین، دارای نگهبانی الهی می‌شود که او را از آلوده شدن به گناهان و ارتکاب محرمات نگه می‌دارد. </p> <p>و این خود شاهد خوبی است بر اینکه اولا منظور از مؤمنین در جمله مورد بحث غیر از منافقین و غیر از بیماردلان و سست ایمانان است. وقتی منافقین و بیماردلان و سست ایمانان مقصود نباشند تنها باقی می‌ماند آن عده معدودی که با رسول خدا (ص) ثابت قدم ماندند، و آنها یا سه نفر، و یا چهار، یا نه، یا ده یا هشتاد و یا کمتر از صد نفر بودند، و این اختلاف در شماره آنان بخاطر اختلاف روایات است. </p> <p>و اما اینکه آیا مؤمنین در این آیه آن کسانی را هم که بار اول فرار کردند و سپس جمع شدند و تا شکست دشمن ثابت قدم ماندند (که بیشتر اصحاب رسول خدا (ص) را این دسته تشکیل می‌دادند) شامل می‌شود یا نه محل حرف است. </p> <h3> <span class="title" rel="9_25 9_26 9_27 9_28">نازل شدن سکینت موقوف است بر وجود طهارت دل و صفای باطن</span> </h3> <p> چیزی که از آیات سکینت استفاده می‌شود این است که نازل شدن سکینت موقوف بر این است که قبلا طهارت دل و صفای باطنی در کار بوده باشد، تا خداوند با فرستادن سکینت آن را محکم و استوار سازد. و دسته دوم که فرار کردند و برگشتندبا این عمل خود گناه کبیره‌ای را مرتکب شدند و چنین کسانی دلهایشان گناهکار است و قابلیت سکینت را ندارند. </p> <h3> <span class="title" rel="9_27 9_25 9_26 9_28">منظور از مؤمنانی که سکینت بر آنان نازل گردید افراد معدودی است که رسول خدا (ص) را تنها نگذاشتند و فرار نکردند</span> </h3> <p> مگر اینکه از راه دیگری این دسته را هم مشمول موهبت سکینت بدانیم، و بگوئیم درست است که این دسته با فرار از جنگ گناهکار و بیمار دل شدند، و لیکن ممکن است با دلهایی صادق بسوی پروردگار خود توبه نصوح کرده، و واجد شرائط شده‌ <span class="aya" rel="48_18" data-words="10-13">فعلم ما فی قلوبهم</span> و خداوند دلهایشان را قابل دیده و آن وقت سکینت را بر همه آنان یعنی این دسته و دسته اول نازل کرده، و همگی را بر دشمن ظفر داده است. و شاید تعبیر به کلمه <em>ثم</em> که بعدیت را می‌رساند اشاره به همین معنا باشد. </p> <p>و لیکن دو اشکال باقی می‌ماند: اول اینکه اگر این احتمال صحیح می‌بود جا داشت که در آیه شریفه متعرض توبه توبه کاران شود، و اگر متعرض می‌شد آن وقت جمله‌ <span class="aya" rel="9_27" data-words="1-13">ثم یتوب الله من بعد ذلک علی من یشاء و الله غفور رحیم</span> مختص به کفاری می‌شد که بعدا مسلمان شدند، و حال آنکه در آیه شریفه اثری از چنین معنایی نیست، قرینه‌ای هم که این احتمال را تقویت کند وجود ندارد-دقت بفرمائید. </p> <p>دوم اینکه و جدان هر کسی گواهی می‌دهد که میان دو طایفه که یکی از ایشان نسبت به رسول خدا (ص) وفاداری نموده و از جان‌گذشتگی بخرج داده و آن دیگری پیغمبر را در میان دشمنان گذاشته و فرار کرده، و حتی به پشت سر خود نگاهی هم نینداخته فرق بسیاری است، و از روش قرآن بدور است که میان این دو دسته فرق نگذارد، و محنتی را که دسته اول در راه خدا کشیده و نفس خود را برای رضای او در مهلکه‌ها انداخته نادیده انگارد و سپاسگزاری ننماید، و حال آنکه خود قرآن خدا را شاکر و علیم خوانده است. </p> <p>بلکه قرآن کریم اگر در جایی که ملتی را عتاب و یا توبیخ و مذمت می‌کند در میان آن ملت حتی یک نفر صالح وجود داشته باشد آن یک نفر را استثناء نموده و خصوص او را مدح و ثنا می‌گوید، هم چنان که در بسیاری از موارد که خطاب متوجه یهود و نصاری است این معنا را مشاهده می‌کنیم، و می‌بینیم که خدای تعالی عامه یهود و یا نصاری را مورد عتاب و یا مذمت و توبیخ قرار داده و نسبت کفر به آیات خدا و تخلف از اوامر و نواهی او را بایشان می‌دهد، آن گاه یک عده قلیلی از ایشان را که به آیات خدا کفر نورزیده‌اند مدح و ثنا می‌گوید. </p> <p>و از این روشن‌تر آیاتی است که متعرض داستان جنگ احد است که نخست بر مؤمنان منت می‌گذارد به اینکه سرانجام یاریشان کرد، و سپس مورد عتابشان قرار می‌دهد که چرا سستی نموده و تن بذلت دادند، آن گاه در آخر آن عده قلیلی را که ثبات قدم داشتند استثناء نموده و به وعده حسنی نویدشان داده آنهم نه یک بار و دو بار، می‌فرماید: <span class="aya" rel="3_144" data-words="28-31">و سیجزی الله الشاکرین</span><span class="footnote" rel="1" title="خداوند شاکران رای بزودی پاداش می‌دهد سوره آل عمران آیه ۱۴۴">*</span> و یا <span class="aya" rel="3_145" data-words="26-28">و سنجزی الشاکرین</span><span class="footnote" rel="2" title="بزودی شاکران رای پاداش می‌دهیم سوره آل عمران آیه ۱۴۵">*</span>. </p> <p>نظیر این بیان را در آیات راجع به جنگ احزاب مشاهده می‌کنیم، چون در آن آیات مؤمنان را جمیعا مورد عتاب شدیدی قرار داده، و منافقان و بیماردلان را مذمت و توبیخ می‌کند، و از آن جمله می‌فرماید: <span class="aya" rel="33_15" data-words="1-15">و لقد کانوا عاهدوا الله من قبل لا یولون الأدبار و کان عهد الله مسؤلا</span><span class="footnote" rel="3" title="سوره احزاب آیه ۱۵">*</span>. </p> <p>آن گاه در آخر، قضیه را بمثل آیه زیر ختم می‌کند: <span class="aya" rel="33_23" data-words="1-20">من المؤمنین رجال صدقوا ما عاهدوا الله علیه فمنهم من قضی نحبه و منهم من ینتظر و ما بدلوا تبدیلا</span><span class="footnote" rel="4" title="پاره‌ای از مؤمنان کسانیند که پیمانی رای که با خدا بستند بسر بردند، پس عده‌ای از ایشان شهید گشتند و بعضی از آنان در انتظارند و هیچ گونه تغییری ندادند سوره احزاب آیه ۲۳">*</span> و اگر احتمال فوق صحیح هست پس چرا خداوند در داستان جنگ حنین متعرض مدح مؤمنین ثابت قدم نشده و حال آنکه داستان مزبور دست کمی از سایر غزوات نداشت؟ و نیز در این داستان مدحی و ستایشی که مایه امتنان و سرافرازی مؤمنین باشد نکرده با اینکه افراد دیگری را که مانند ایشان بودند در آیات مربوط به دیگر غزوات به چنین مدحی مفتخر نموده است؟ آنچه گفته شد این احتمال را بذهن و به اعتبار عقلی نزدیک می‌سازد که منظور از مؤمنانی که سکینت بر ایشان نازل گردید تنها خصوص آن افراد معدودی است که رسول خدا  (ص) را وانگذاشتند، و فرار نکردند، و اما سایر مؤمنان یعنی آنهایی که فرار کردند و دوباره برگشتند آنها مشمول جمله‌ <span class="aya" rel="9_27" data-words="1-13">ثم یتوب الله من بعد ذلک علی من یشاء و الله غفور رحیم</span> می‌باشند البته نه همه آنان، بلکه افرادی از ایشان که مشمول عنایت و توفیق خداوندی گشتند، هم چنان که از کفار هوازن و ثقیف و از طلقاء و بیماردلان افرادی که مشمول عنایت خداوندی شدند موفق به توبه گردیدند. </p> <p>این آن معنایی است که بحث تفسیری ما را بدان راهنمایی می‌کند، و اما روایات، بحث جداگانه‌ای دارد که ان شاء اللَّه تعدادی از آنها ذکر خواهد شد. </p> <p>و اما استشهادی که به برگشت فوری مسلمین پس از شنیدن ندای رسول خدا  (ص) و عباس کرده، منافاتی با گفتار ما ندارد که گفتیم جمله         <code class="page" rel="9,300"/> <span class="aya" rel="9_25" data-words="23-25">ثم ولیتم مدبرین</span> وقتی با جمله‌ <span class="aya" rel="8_15" data-words="5-12">إذا لقیتم الذین کفروا زحفا فلا تولوهم الأدبار...</span> منضم شود ظهور در این دارد که عملی که از مسلمانان در این جنگ سر زد همانا فرار از جنگ بوده که یا از ترس و یا عمدا و بمنظور بی یاور گذاشتن پیغمبر و یا بقول صاحب المنار بخاطر اضطراب و تزلزل ناگهانی مرتکب آن شدند. </p> <h3> <span class="title" rel="9_25 9_26 9_27 9_28">ادامه خوشنودی و رضای خدا از کسی و بقاء ستایش و مدح ا و بستگی دارد به بقاء صفات و احوال حمیده او</span> </h3> <p> و اما آن آیات دیگری که در مدح مسلمین و خوشنودی خدا از ایشان و استحقاق اجر و پاداششان آورده باید دانست که تمامی آن مدح‌ها مقید به قیودی است که با در نظر گرفتن آن، دوام خوشنودی خدا و اجر و استحقاق آنان حتمی نخواهد بود، زیرا آیات مذکور آن عده‌ای از مسلمانان را مدح کرده که لوازم عبودیت، یعنی ایمان و اخلاص و صدق و خیرخواهی و مجاهدت در راه دین را دارا باشند، وقتی حمد و ستایش در آیات نامبرده باقی است که این لوازم هم باقی باشد، و وعده پاداشی که در آنهاست وقتی به اعتبار خود باقی است که صفات و احوالی که باعث رسیدن به آن وعده‌هاست در طرف باقی مانده باشد، و اما اگر همان اشخاص مورد مدح و مورد وعده، آن صفات و احوال را بخاطر حادثه و یا خطایی از دست داده باشند پر واضح است که آن مدح و ثنا و آن وعده پاداش هم نسبت به ایشان از اعتبار می‌افتد. </p> <p>آری، مبادی خیر و برکاتی که در آنان بوده از مبادی انبیاء و از صفت عصمت-که با بودن آن صدور گناه محال است-قوی‌تر نیست، و خدای تعالی بعد از ستایش بسیار از خیل انبیاء می‌فرماید: اگر همین انبیاء شرک بورزند آنچه را که از عمل خیر می‌کنند حبط و بی اجر می‌شود<span class="footnote" rel="1" title="سوره انعام آیه ۸۸">*</span>. </p> <p>و در تخطئه این پندار فاسد که بخاطر اسلامی که آورده‌ایم دیگر هیچ مکروهی بما نمی‌رسد صریحا فرموده: اهل کتاب هم همین خیال را پیش خود می‌کردند، آن یکی می‌گفت: ما بخاطر اینکه یهودی هستیم، از هر مکروهی مصونیم. و آن دیگری می‌گفت: ما چون دارای دین مسیحیتیم معذب نمی‌شویم، و حال آنکه: <span class="aya" rel="4_123" data-words="1-12">لیس بأمانیکم و لا أمانی أهل الکتاب من یعمل سوءا یجز به</span><span class="footnote" rel="2" title="بدلخواه شما و دلخواه اهل کتاب نیست، هر کس عمل زشتی مرتکب شود بهمان عملش کیفر می‌بیند سوره نساء آیه ۱۲۳">*</span>. </p> <p>و اگر در بیعت رضوان آیه آمد که خدا از مؤمنین خوشنود شد، بخاطر آن حالات پاکیزه نفسانی ایشان بوده که خدا ارزانیشان داشته بود. آری رضای خدا از صفات فعلیه خداست که     <code class="page" rel="9,301"/> عین افعال خارجی و منتزع از آنهاست. پس، رضای خدا عین همان حالات نفسانیه‌ایست که به ایشان موهبت کرده بود، حالاتی که بالطبع مستلزم اجر جزیل است، و معلوم است که اگر این حالات تغییر کند رضای خدا هم مبدل بغضب او، و نعمتش مبدل به نقمت می‌گردد، و هیچ کس از خدا عهد نگرفته که از وی راضی باشد و او را به سعادت برساند چه او نیکی کند و چه زشتی، چه گناه کند و چه اطاعت، چه ایمانش را حفظ کند و چه کافر شود، خداوند هم به کسی چنین عهدی نسپرده. </p> <p>آری، اگر رضای خدا از صفات ذاتیه او بود و خداوند در ذاتش متصف به رضا بود البته این صفت تغییر نمی‌پذیرفت، و در هیچ حالی زایل نمی‌شد، اما صفت ذات نیست بلکه صفت فعل است. </p> <h3> <span class="title" rel="9_26"><span class="phrase">معنای <em rel="fa_9_26_4-4" data-sentence="6:46">سکینت</em> و اشاره به اینکه سکینت از جنود خدای تعالی است</span></span> </h3> <p> <code class="aya" rel="9_26"/> <span class="aya" rel="9_26" data-words="1-9">ثم أنزل الله سکینته علی رسوله و علی المؤمنین...</span> <span class="phrase">کلمه <em rel="fa_9_26_4-4" data-sentence="5:224">سکینت</em> همانطور که گفته شد حالت قلبیی است که موجب سکون نفس و ثبات قلب می‌شود، و بطوری که از تفسیر آیات برمی‌آید ملازم با ازدیاد ایمان بر ایمان است، و نیز ملازم با کلمه تقوی است، که قلب آدمی را به پرهیز از محرمات الهی وادار می‌سازد.</span> </p> <p>و باید دانست که معنای این کلمه غیر از معنای کلمه عدالت است، چون عدالت ملکه‌ایست نفسانی که آدمی را از ارتکاب گناهان کبیره باز می‌دارد، بخلاف سکینت که هم از کبائر نگاه می‌دارد و هم از صغائر. </p> <p>و لذا می‌بینیم که خدای تعالی در کتاب مجیدش، دادن سکینت را طوری بخود نسبت می‌دهد که از آن یک نوع اختصاص فهمیده می‌شود، مانند دادن روح که می‌فرماید: دمیدم در آن از روح خودم ، و در باره سکینت هم می‌فرماید: <span class="aya" rel="9_26" data-words="2-4">أنزل الله سکینته</span> : خداوند سکینت خودش را بر رسولش و بر مؤمنین نازل کرد . </p> <p>بلکه از پاره‌ای آیات برمی‌آید که سکینت از جنود خدای تعالی است، مانند آیه شریفه <span class="aya" rel="48_4" data-words="1-17">هو الذی أنزل السکینة فی قلوب المؤمنین لیزدادوا إیمانا مع إیمانهم و لله جنود السماوات و الأرض</span><span class="footnote" rel="1" title="سوره فتح آیه ۴">*</span>. </p> <p>و همچنین در بسیاری از آیاتی که کلمه سکینت در آنها آمده، کلمه جنودهم آمده، مانند آیه‌ <span class="aya" rel="9_40" data-words="24-32">فأنزل الله سکینته علیه و أیده بجنود لم تروها</span><span class="footnote" rel="2" title="سوره توبه آیه ۴۰">*</span>. </p> <p>     <code class="page" rel="9,302"/> و در آیه مورد بحث که می‌فرماید: <span class="aya" rel="9_26" data-words="1-14">ثم أنزل الله سکینته علی رسوله و علی المؤمنین و أنزل جنودا لم تروها</span>. </p> <p>آنچه از سیاق کلام استفاده می‌شود این است که این جنود عبارت از ملائکه‌ای بودند که در معرکه جنگ نازل می‌شدند و یا لا اقل ملائکه نازله در معرکه جنگ نیز از آن جنود بوده‌اند، چون از سیاق برمی‌آید آن چیزی که از سکینت و از ملائکه نازله در میدان‌های جنگ برمی‌خاسته این بوده که کفار را عذاب‌و مؤمنان را یاری دهند، و آیات راجع به جنگ احد در سوره آل عمران و همچنین آیات اول سوره فتح این معنا را به خوبی می‌رساند، خواننده می‌تواند به آن دو موضوع مراجعه کند تا حقیقت حال برایش روشن گردد-ان شاء اللَّه تعالی. </p> <p>و در تفسیر آیه‌ <span class="aya" rel="2_248" data-words="11-14">فیه سکینة من ربکم</span> در سوره بقره آیه"248"در جلد دوم این کتاب مطالبی راجع به سکینت گذشت که برای این مقام خالی از فایده نیست. <code class="aya" rel="9_27"/> <span class="aya" rel="9_27" data-words="1-13">ثم یتوب الله من بعد ذلک علی من یشاء و الله غفور رحیم</span> این معنا در چند جا گذشت که توبه خدا، به معنای این است که خدای تعالی بعنایت و توفیق خود به بنده‌اش باز گردد، و در درجه دوم او را شامل عفو و مغفرت خود قرار دهد. و توبه عبد بمعنای رجوع بسوی پروردگار است با ندامت و استغفار. و نیز گفتیم که خدای تعالی هیچ وقت بسوی بنده‌ای که بسویش بازگشت ندارد باز نمی‌گردد. </p> <p>کلمه <em>ذلک</em> بطوری که از سیاق برمی‌آید اشاره به مضمون دو آیه قبل است، و آن این بود که مسلمین بغیر از خدا رکون نموده و با فرار کردن و پشت نمودن، خدا را معصیت کردند، آن گاه خداوند سکینت را با جنودی نازل کرد، و کفار را عذاب نمود. </p> <p>و بنا بر اینکه کلمه <em>ذلک</em> اشاره به این معانی باشد، مناسب با کلام این است که کلمه‌ <span class="aya" rel="9_27" data-words="8-9">من یشاء</span> هم مسلمین را شامل شود و هم کفار را، چون هم برای مسلمین خطایی را ذکر کرده که از آن توبه کنند، و هم برای کفار، خطای مسلمین فرار بود، و خطای کفار کفر. و با اینکه حکم، عمومی است هیچ وجهی نیست بر اینکه گذشت خدا را به مسلمین اختصاص دهیم. </p> <p>این را گفتیم تا فساد گفتار یکی از مفسرین در تفسیر آیه روشن گردد، چون این مفسر کلمه <em>ذلک</em> را تنها اشاره به عذاب گرفته و گفته است: معنای آیه این است که: سپس و بعد از این عذابی که خداوند در دنیا متوجه عده‌ای از کافرین که خواسته بود نمود، ایشان را بسوی اسلام هدایت فرمود، و آن عده، کفاری بودند که خطاهای ناشی از شرک و خرافات آن، همه جوانب دلهایشان را احاطه نکرده و چون بر لجاجت و تکذیب اصرار نورزیدند و بر عادتهای<code class="page" rel="9,303"/> تقلیدی خود جمود بخرج ندادند، خداوند بر دلهایشان مهر ننهاده بود<span class="footnote" rel="1" title="تفسیر المنار جلد ۱۰ ص ۲۴۸">*</span>. </p> <p>خواننده محترم متوجه شد به اینکه اختصاص دادن آیه به کفار و تصرف در سایر قیود آن و از آن جمله منحصر کردن اشاره آن را به عذاب، هیچ دلیلی ندارد. </p> <p>و اما اینکه گذشت خدا را بصورت استقبال تعبیر کرد و فرمود: <span class="aya" rel="9_27" data-words="1-3">ثم یتوب الله</span>، وجهش این است که خواسته است اشاره کند به اینکه در توبه همیشه باز، و عنایت الهی و فیضان عفو و مغفرتش همواره جریان دارد، بخلاف نزول سکینت او که دائمی نیست، و لذا در باره آن، فعل را به صیغه ماضی استعمال کرد و فرمود: <span class="aya" rel="9_40" data-words="24-26">فأنزل الله سکینته</span>. </p> <h3> <span class="title" rel="9_28">معنای: <span class="aya" rel="9_28" data-words="5-7">إنما المشرکون نجس</span> </span> </h3> <p> <code class="aya" rel="9_28"/> <span class="aya" rel="9_28" data-words="1-14">یا أیها الذین آمنوا إنما المشرکون نجس فلا یقربوا المسجد الحرام بعد عامهم هذا...</span> <span class="phrase">در مجمع البیان در تفسیر این آیه گفته است: هر چیز پلیدی را که طبع انسان از آن تنفر داشته باشد <em rel="fa_9_28_6-6" data-sentence="93:85">نجس</em> گویند، مثلا گفته می‌شود: مردی نجس و یا زنی نجس و یا قومی نجس، چون این کلمه مصدر است.</span> و وقتی این کلمه با کلمه <em>رجس</em> استعمال شود، نون آن مکسور و گفته می‌شود: <em>رجس نجس</em> . و <span class="phrase">کلمه <em rel="fa_9_28_17-17" data-sentence="5:149">عیله</em> به معنای فقر و تنگدستی است، و <em>عال، یعیل</em> به معنای <em>فقیر شده</em> است<span class="footnote" rel="2" title="مجمع البیان ج ۵ ص ۲۰">*</span>.</span> </p> <p>و نهی از ورود مشرکین به مسجد الحرام بحسب فهم عرفی امر به مؤمنین است، به اینکه نگذارند مشرکین داخل مسجد شوند. و از اینکه حکم مورد آیه تعلیل شده به اینکه چون مشرکین نجسند، معلوم می‌شود که یک نوع پلیدی برای مشرکین و نوعی طهارت و نزاهت برای مسجد الحرام اعتبار کرده، و این اعتبار هر چه باشد غیر از مساله اجتناب از ملاقات کفار است با رطوبت. </p> <p>و مقصود از <span class="aya" rel="9_28" data-words="13-14">عامهم هذا-</span> امسالشان سال نهم از هجرت یعنی سالی است که علی ابن ابی طالب (ع) سوره برائت را به مکه برد، و برای مشرکین خواند، و اعلام کرد که دیگر حق ندارند با بدن عریان طواف کنند، و دیگر هیچ مشرکی حق طواف و زیارت را ندارد. </p> <p>و جمله‌ <span class="aya" rel="9_28" data-words="15-18">و إن خفتم عیلة</span> معنایش این است که: اگر از اجرای این حکم ترسیدید که بازارتان کساد و تجارتتان راکد شود و دچار فقر گردید، نترسید که خداوند بزودی شما را از فضل خود بی نیاز می‌سازد، و از آن فقری که می‌ترسید ایمن می‌فرماید. </p> <p>     <code class="page" rel="9,304"/> و این وعده حسنی که خدای تعالی برای دلخوش کردن سکنه مکه و آن کسانی که در موسم حج در مکه تجارت داشتند داده، اختصاص به مردم آن روز ندارد، بلکه مسلمانان عصر حاضر را نیز شامل می‌شود، ایشان را نیز بشارت می‌دهد به اینکه، در برابر انجام دستورات دین، از هر چه بترسند خداوند از آن خطر ایمنشان می‌فرماید، و مطمئنا بدانند که کلمه اسلام اگر عمل شود همیشه تفوق دارد، و آوازه‌اش در هر جا رو به انتشار است، هم چنان که شرک رو به انقراض است. و بعد از اعلام برائت بیش از چهار ماه مهلتی برای مشرکین نماند، و بعد از انقضاء این مدت عموم مشرکین مگر عده معدودی همه به دین اسلام درآمدند، و آن عده هم از رسول خدا (ص) در مسجد الحرام پیمانی گرفتند، و آن جناب برای مدتی مقرر مهلتشان داد، پس در حقیقت بعد از اعلام برائت تمامی مشرکین در معرض قبول اسلام واقع شدند. </p> <h3>بحث روایتی‌ <span class="title" rel="9_25 9_26 9_27 9_28">داستان جنگ حنین به نقل مجمع البیان</span> </h3> <p> در کافی از علی بن ابراهیم از بعضی از اصحابش که اسم برده روایت می‌کند که گفت: بعد از آنکه متوکل مسموم شد نذر کرد که اگر بهبودی یابد مال فراوانی تصدق دهد، و چون بهبودی یافت از فقهاء پرسید حد مال کثیر چیست، فقهاء در حد آن اختلاف کردند، یکی گفت: در عرب مال کثیر به صد هزار گفته می‌شود، دیگری گفت: مال کثیر ده هزار است، و همچنین حدود مختلفی ذکر کردند، و مطلب برای متوکل مشتبه شد. </p> <p>مردی از ندیمان که او را صفوان می‌گفتند به وی گفت: چرا نمی‌فرستی نزد این مرد سیاه چهره تا از او بپرسند؟ متوکل با کمال تعجب پرسید وای بر تو مقصودت کیست؟ گفت: ابن الرضا. متوکل پرسید مگر او از علم فقه سررشته‌ای دارد؟ گفت: اگر او از عهده جواب این سؤال برآمد فلان مبلغ را باید به من بدهی، و اگر نتوانست تو مرا صد تازیانه بزن. متوکل گفت: قبول کردم. </p> <p>آن گاه جعفر بن محمود را صدا زد و گفت: برو نزد ابی الحسن علی بن محمد و از او بپرس حد مال کثیر چیست. پس او به نزد امام رفت و سؤال خود را پرسید. امام هادی  (ع) فرمود: حد آن هشتاد است. </p> <p>جعفر بن محمود پرسید: ای مولای من متوکل از من دلیل می‌خواهد. حضرت فرمود: بدلیل اینکه خدای تعالی در قرآن می‌فرماید: <span class="aya" rel="9_25" data-words="1-6">لقد نصرکم الله فی مواطن کثیرة</span> و عدد مواطنی<code class="page" rel="9,305"/> که خداوند مسلمین را یاری فرمود هشتاد موطن بود<span class="footnote" rel="1" title="فروع کافی، ج ۷ ص ۴۶۳ ح ۲۱">*</span>. </p> <p>مؤلف: این روایت را قمی<span class="footnote" rel="2" title="تفسیر قمی، ج ۱ ص ۲۸۴">*</span> نیز در تفسیر خود روایت کرده و مقصود از بعضی اصحاب خود که نام برده به گفته قمی محمد بن عمرو است. و <span class="phrase">معنای روایت این است که: عدد  <em>هشتاد</em> یکی از مصادیق کلمه <em rel="fa_9_25_6-6" data-sentence="63:55">کثیر</em> است، بدلیل این آیه قرآن، نه اینکه معنای آن هشتاد باشد.</span> </p> <p>و در مجمع البیان از اهل تفسیر و از تذکره‌نویسان نقل می‌کند که گفته‌اند: وقتی رسول خدا (ص) مکه را فتح کرد در اواخر رمضان و یا در شوال سال هشتم هجرت با مسلمانان بسوی حنین رفت تا با قبیله هوازن و ثقیف کارزار کند، چون رؤسای هوازن بسرکردگی مالک بن عوف نصری، با تمامی اموال و اولاد حرکت کرده و بسرزمین اوطاس آمده بودند، تا با آن جناب بجنگند. </p> <p>اتفاقا <em>درید بن صمه</em> که رئیس قبیله جشم و مردی سالخورده و نابینا بود همراه ایشان بود، درید از ایشان پرسید الان در کدام وادی هستید؟ گفتند: به اوطاس رسیده‌ایم. گفت: چه جای خوبی است برای نبرد، نه خیلی نرم است و لغزنده و نه سفت و ناهموار، آن گاه پرسید: صدای رغاء شتران و نهیق خران و خوار گاوان و ثغاء گوسفندان و گریه کودکان را می‌شنوم. </p> <p>گفتند: آری مالک بن عوف همه اموال و کودکان و زنان را نیز حرکت داده، تا مردم بخاطر دفاع از زن و بچه و اموالشان هم که شده پایداری کنند. درید گفت: به خدا قسم مالک برای گوسفندچرانی خوب است، نه فرماندهی جنگ. </p> <p>آن گاه گفت: مالک را نزد من آرید، وقتی مالک آمد گفت: ای مالک تو امروز رئیس قومی و بعد از امروز فردایی هم هست، روز آخر دنیا نیست که می‌خواهی نسل مردم را یکباره نابود کنی، مردم را به نزدیکی بلادشان ببر، آن گاه مردان جنگی را سوار بر اسبان کن و به جنگ برو، چون در جنگ چیزی بکار نمی‌آید جز شمشیر و اسب، اگر با مردان جنگیت پیروز شدی سایر مردان و همچنین زنان و کودکان به تو ملحق می‌شوند، و اگر شکست خوردی، در میان اهل و عیالت رسوا نمی‌شوی. </p> <p>مالک گفت: تو پیری سالخورده‌ای و دیگر آن عقل و آن تجربه‌ها را که داشتی از دست داده‌ای. </p> <p>     <code class="page" rel="9,306"/> از آن سو رسول خدا (ص) بزرگترین لوای جنگی خود را بیفراشت و بدست علی بن ابی طالب سپرد، و به هر کاروانی که با پرچمی وارد مکه شده بودند فرمود تا با همان پرچم و نفرات خود حرکت کنند. </p> <p>آن گاه بعد از پانزده روز توقف در مکه از آن خارج شد و کسی را بنزد صفوان بن امیه فرستاد تا از او صد عدد زره عاریه کند. </p> <p>صفوان پرسید عاریه است یا می‌خواهید از من بزور بگیرید؟ حضرت فرمود: عاریه است. آنهم بشرط ضمانت. </p> <p>صفوان صد عدد زره به آن جناب عاریه داد و خودش هم حرکت کرد، و از افرادی که در فتح مکه مسلمان شده بودند دو هزار نفر حرکت کردند. </p> <p>چون رسول خدا (ص) وقتی وارد مکه شد ده هزار مسلمان همراهش بودند و وقتی بیرون رفت دوازده هزار نفر. </p> <p>رسول خدا (ص) مردی از یاران خود را نزد مالک بن عوف فرستاد، وقتی به او رسید دید به نفرات خود می‌گوید: هر یک از شما باید زن و بچه خود را دنبال سر خود قرار دهد، و همه باید غلاف شمشیرها را بشکنید، و شبانه در دره‌های این سرزمین کمین بگیرید، وقتی آفتاب زد مانند یک تن واحد با هم حمله کنید، و لشکر محمد را در هم بشکنید، چون او هنوز به کسی که دانای به جنگ باشد برنخورده. </p> <p>از آن سو بعد از آنکه رسول خدا (ص) نماز صبح را خواند بطرف بیابان حنین سرازیر شد که ناگهان ستونهایی از لشکر هوازن از چهار طرف حرکت کردند، در همان برخورد اول قبیله بنو سلیم که در پیشاپیش لشکر اسلام قرار داشتند شکست خورده، دنبال ایشان بقیه سپاه هم که به کثرت عدد خود تکیه کرده بودند پا به فرار گذاشتند، تنها علی بن ابی طالب  (ع) علمدار سپاه با عده قلیلی باقی ماند که تا آخر پایداری کردند، فراریان آن چنان فرار کردند که وقتی از جلو رسول خدا (ص) عبور می‌کردند اصلا به آن جناب توجهی نداشتند. </p> <p>عباس عموی پیغمبر زمام استر آن جناب را گرفته بود و فضل پسرش در طرف راست آن حضرت و ابو سفیان بن حارث بن عبد المطلب در طرف چپش و نوفل بن حارث و ربیعة بن حارث با نه نفر از بنی هاشم و نفر دهمی ایمن پسر ام ایمن در پیرامون آن جناب قرار داشتند. </p> <p>عباس عموی پیغمبر این ابیات را در باره آن روز سرود: <span class="poem">نصرنا رسول اللَّه فی الحرب تسعة / و قد فر من قد فر عنه فاقشعوا / <code class="page" rel="9,307"/> و قولی اذا ما الفضل کر بسیفه‌ / علی القوم اخری یا بنی لیرجعوا / و عاشرنا لاقی الحمام بنفسه‌ / لما ناله فی اللَّه لا یتوجع<span class="footnote" rel="1" title="در آن جنگ ما نه نفر بودیم که رسول خدا را یاری کردیم، بطوری که دشمنان پا به فرار گذاشتند و متواری شدند">*</span> </span> وقتی رسول خدا (ص) فرار کردن مردم را دید به عمویش عباس-که مردی بلند آواز بود-فرمود: از این تپه بالا برو و فریاد برآور: ای گروه مهاجر و انصار!ای اصحاب سوره بقره!ای کسانی که در زیر درخت در حدیبیه بیعت کردید!بکجا می‌گریزید، رسول خدا (ص) اینجاست. </p> <p>وقتی صدای عباس بگوش فراریان رسید برگشتند و گفتند: لبیک لبیک. و مخصوصا انصار بدون درنگ باز گشته و با مشرکین کارزاری کردند که رسول خدا (ص) فرمود: الآن تنور جنگ گرم شد من بدون دروغ پیغمبرم، من پسر عبد المطلبم. چیزی نگذشت که نصرت خدا نازل گردید، و هوازن بطور فضیحت باری فرار کرده، و هر کدام بطرفی گریختند، و مسلمانان به تعقیبشان برخاستند. </p> <p>مالک بن عوف بسرعت هر چه تمامتر گریخت و خود را به درون قلعه طائف افکند، و از لشکریانش نزدیک صد نفر کشته شدند، و غنیمت وافری از اموال و زنان نصیب مسلمانان گردید. </p> <p>رسول خدا (ص) دستور داد زنان و فرزندان اسیر شده را بطرف جعرانه ببرند، و در آنجا نگهداری نمایند و بدیل ابن ورقاء خزاعی را مامور نگهداری اموال کرد، و خود به تعقیب فراریان پرداخت و قلعه طائف را برای دستگیری مالک بن عوف محاصره کرد و بقیه آن ماه را به محاصره گذرانید. وقتی ماه ذی القعده فرا رسید از طائف صرفنظر نمود و به جعرانه رفت، و غنیمت جنگ حنین و اوطاس را در میان لشکریان تقسیم کرد. </p> <p>سعید بن مسیب می‌گوید: مردی که در صف مشرکین بود برای من تعریف کرد که وقتی ما با اصحاب رسول خدا (ص) روبرو شدیم بقدر دوشیدن یک گوسفند در برابر ما تاب مقاومت نیاوردند و بعد از آنکه صفوف ایشان را در هم شکستیم ایشان را به پیش </p> <p>و مرتب کارم این بود که چون پسرم می‌خواست حمله دیگری بیفکند و بر مردم بتازد فریاد بزنم آهای پسرم-تا مردم از ترس او برگردند. </p> <p>نفر دهمی ما با جان خود به پیشواز مرگ رفت. </p> <p>و چون در راه خدا زخم می‌دید آخ نمی‌گفت.  <code class="page" rel="9,308"/> می‌راندیم تا رسیدیم به صاحب استر ابلق، یعنی رسول خدا (ص)، ناگهان مردان روسفیدی را دیدیم که بما گفتند: شاهت الوجوه ارجعوا-زشت باد رویهای شما برگردید و ما برگشتیم و در نتیجه همانها که فراری بودند برگشتند و بر ما غلبه کردند، و آن عده مردان رو سفید همانها بودند. منظور راوی این است که ایشان همان ملائکه بودند. </p> <p>زهری می‌گوید: شنیدم که شیبة بن عثمان گفته بود. من دنبال رسول خدا را داشتم، و در کمین بودم که به انتقام خون طلحة بن عثمان و عثمان بن طلحه که در جنگ احد کشته شده بودند او را بقتل برسانم، خدای تعالی رسول خود را از نیت من خبردار کرد، پس برگشت و به من نگاهی کرد و به سینه‌ام زد و فرمود: بخدا پناه می‌برم از تو ای شیبه. من از شنیدن این کلام بندهای بدنم به لرزه درآمد، آن گاه به او که بسیار دشمنش می‌داشتم نگریستم و دیدم که از چشم و گوشم بیشتر دوستش می‌دارم، پس عرض کردم شهادت می‌دهم به اینکه تو فرستاده خدایی، و خداوند تو را به آنچه که در دل من بود خبر داد. </p> <h3> <span class="title" rel="9_25 9_26 9_27 9_28">اعتراض انصار نسبت به کیفیت تقسیم غنائم جنگ حنین و خطابه رسول اللَّه (ص) در جواب به آنها</span> </h3> <p> رسول خدا (ص) غنیمت‌های جنگی را در جعرانه تقسیم کرد، و در میان آن غنائم، شش هزار زن و بچه بودند، و تعداد شتران و گوسفندان بقدری زیاد بود که تعداد آنها معلوم نشد. </p> <p>ابو سعید خدری می‌گوید: رسول خدا (ص) غنائم را تنها میان آن عده از قریش و سایر اقوام عرب تقسیم کرد که با بدست آوردن غنیمت دلهایشان متمایل به اسلام می‌شد و اما به انصار هیچ سهمی نداد، نه کم و نه زیاد. پس سعد بن عباده نزد آن جناب رفت و عرض کرد: یا رسول اللَّه گروه انصار در این تقسیمی که کردی اشکالی به تو دارند، زیرا همه آنها را به اهل شهر خودت و به سایر اعراب دادی و به انصار چیزی ندادی. حضرت فرمود: حرف خودت چیست؟ عرض کرد، منهم یکی از انصارم. فرمود: پس قوم خودت (انصار) را در این محوطه جمع کن تا جواب همه را بگویم. سعد همه انصار را جمع کرد، و رسول خدا  (ص) به میان آنان تشریف برد و برای ایراد خطابه بپا خاست، نخست خدای تعالی را حمد و ثنا گفت و سپس فرمود: ای گروه انصار آیا غیر این است که من به میان شما آمدم در حالی که همه گمراه بودید، و با آمدنم خدا هدایتتان فرمود؟ همه تهی دست بودید خدا بی‌نیازتان کرد؟ همه تشنه خون یکدیگر بودیدو خداوند میان دلهایتان الفت برقرار نمود؟ گفتند: بله، یا رسول اللَّه. </p> <p>فرمود: حال جواب مرا می‌دهید یا نه؟ عرض کردند، چه جوابی دهیم، همه منت‌ها را خدا و رسولش بگردن ما دارند. فرمود: اگر می‌خواستید جواب بدهید می‌گفتید، تو هم وقتی به<code class="page" rel="9,309"/> میان ما آمدی که اهل وطنت از وطن بیرونت کرده بودند و ما به تو منزل و ماوی دادیم، فقیر و تهی دست بودی با تو مواسات کردیم، ترسان از دشمن بودی ایمنت ساختیم، بی یار و یاور بودی یاریت کردیم. انصار مجددا بعرض رسانیدند همه منت‌ها از خدا و رسول اوست. </p> <p>حضرت فرمود: شما برای خاطر پشیزی از مال دنیا که من بوسیله آن دلهایی را رام کردم تا اسلام بیاورند ناراحت شده‌اید؟ و آن نعمت عظمایی که خدا بشما قسمت کرده و به دین اسلام هدایتتان فرموده هیچ در نظر نمی‌گیرید؟ ای گروه انصار!آیا راضی نیستید که یک مشت مردم مادی و کوته‌فکر، شتر و گوسفند سوغاتی ببرند و شما رسول خدا را بسلامت سوغاتی ببرید؟ به آن خدایی که جان من در دست اوست اگر مردم همه به یک طرف بروند، و انصار به طرف دیگری بروند، من به آن طرف می‌روم که انصار می‌روند. و اگر مساله هجرت نبود من خود را مردی از انصار می‌خواندم. پروردگارا به انصار رحم کن، و به فرزندان و فرزندزادگان انصار رحم کن. </p> <p>این بیان آن چنان در دلهای انصار اثر گذاشت که همه به گریه درآمده و محاسنشان از اشک چشمانشان خیس شد. آن گاه عرض کردند: ما به خدایی خدای تعالی و به رسالت تو راضی هستیم، و نسبت به این معنا که قسمت و سهم ما توحید و ولایت تو شد خوشحال و مسروریم. آن گاه متفرق شدند. </p> <p>و انس بن مالک گفته است: رسول خدا (ص) در روز اوطاس جارزنی را دستور داد تا جار بزند که: کسی دست به زن حامله دراز نکند تا بچه‌اش متولد شود، و به سایر زنان نیز دست نیازد تا از یک حیض پاک شوند. </p> <p>آن گاه دسته دسته مردم هوازن خود را در جعرانه به رسول خدا (ص) رسانیدند تا اسیران خود را بخرند و آزاد سازند. سخنگوی ایشان برخاست و گفت: یا رسول اللَّه! در میان زنان اسیر، خاله‌ها و دایه‌های خودت وجود دارند که تو را در آغوش خود بزرگ کرده‌اند، و ما اگر با یکی از دو پادشاه عرب یعنی ابن ابی شمر و یا نعمان بن منذر روبرو شده و بر سرمان می‌آمد آنچه که در برخورد با تو بر سرمان آمده امید می‌داشتیم بر ما عطف و ترحم کنند، و تو از هر شخص دیگری سزاوارتر به ترحمی. آن گاه ابیاتی در این باره انشاد کرد. </p> <p>رسول خدا (ص) پرسید که از اموال و اسیران کدامیک را می‌خواهید و بیشتر دوست می‌دارید؟ گفت: ما را میان اموال و اسیران مخیر کردی، و معلوم است که علاقه ما به خویشاوندانمان بیشتر است، ما با تو در باره شتران و گوسفندان گفتگو نمی‌کنیم. </p> <p>حضرت فرمود: از اسیران آنچه سهم بنی هاشم می‌شود مال شما، و اما بقیه را باید با<code class="page" rel="9,310"/> مسلمانان صحبت کنم، و واسطه شوم تا آنها را به شما ببخشند. آن گاه خود شما نیز با ایشان صحبت کنید، و اسلام خود را اظهار نمائید. </p> <p>بعد از آنکه رسول خدا (ص) نماز ظهر را خواند، هوازنیها برخاسته و در برابر صفوف مسلمین به گفتگو پرداختند. بعد رسول خدا (ص) فرمود: من سهم خود و بنی هاشم را به ایشان بخشیدم، حال هر که دوست می‌دارد به طیب خاطر، سهم خود را ببخشد، و هر که دوست ندارد می‌تواند بهای اسیر خود را بستاند، و من حاضرم بهای آن را بدهم، مردم سهم خود را بدون گرفتن بهاء بخشیدند، مگر عده کمی که درخواست فدیه کردند. </p> <p>آن گاه شخصی را نزد مالک بن عوف فرستاد که اگر اسلام بیاوری تمامی اسیران و اموالت را به تو بر می‌گردانم، و علاوه، صد شتر ماده نیز به تو می‌دهم. مالک از قلعه طائف بیرون آمد و شهادتین بگفت و آن جناب اموال و اسیرانش را بعلاوه صد شتر به او بداد، و او را سرپرست مسلمانان قبیله خود قرار داد<span class="footnote" rel="1" title="مجمع البیان ج ۵ ص ۱۸-۲۰">*</span>. </p> <p>مؤلف: قمی در تفسیر<span class="footnote" rel="2" title="تفسیر قمی ج ۱ ص ۲۸۵">*</span> خود نظیر این روایت را آورده و لیکن در نقل او آن رجزی که در این روایت به رسول خدا (ص) نسبت داده شده نیامده، و همچنین اسم راوی معینی را از قبیل مسیب، زهری، انس و ابی سعید نبرده، و مضامینی که در این روایات است بطرق بسیاری از طرق اهل سنت نقل شده. </p> <p>و روایت علی بن ابراهیم قمی بطوری که خواهید دید مختصر زیادتی هم دارد و آن این است که گفته: وقتی رسول خدا (ص) هزیمت مسلمانان را بدید استر خود را به جولان درآورد و شمشیرش را برهنه نمود و به عباس فرمود: بالای این بلندی برو، و فریاد بزن ای اصحاب (سوره) بقره، ای اصحاب شجره به کجا می‌گریزید؟ رسول خدا اینجاست. </p> <p>آن گاه دست به آسمان بلند کرد و گفت: بارالها حمد و شکر سزاوار تو است، و شکایت به درگاه تو می‌آورم، و از تو یاری می‌خواهم. چیزی نگذشت که جبرئیل نازل شد، و عرض کرد: یا رسول اللَّه!دعایت همان دعائی بود که موسی بن عمران در موقع شکافتن دریا و نجات از فرعون کرد. </p> <p>آن گاه رسول خدا (ص) به ابی سفیان بن حارث فرمود: کفی از خاک به من بده. ابو سفیان مشتی خاک به او تقدیم کرد، حضرت آن را گرفت و به طرف مشرکین     <code class="page" rel="9,311"/> پاشید، و فرمود: شاهت الوجوه-زشت باد روهای شما پس آن گاه برای دفعه دوم سر به آسمان بلند کرد و عرض کرد: بارالها اگر این گروه هلاک شوند دیگر در زمین عبادت نمی‌شوی، حال اگر مصلحت می‌دانی عبادت نشوی خود دانی. </p> <p>از آن سو وقتی انصار صدای عباس را شنیدند برگشتند، و این بار غلاف‌های شمشیرها را شکستند، و فریاد می‌زدند لبیک. و از کنار رسول خدا (ص) عبور کرده و به رایت اسلام ملحق شدند، لیکن خجالت می‌کشیدند از اینکه با او روبرو شوند. رسول خدا (ص) از عباس پرسید اینها چه کسانی هستند عرض کرد انصارند. فرمود: الان تنور جنگ گرم می‌شود. و پس از آن یاری خدا نازل شد، و قوم هوازن شکست خوردند. </p> <p>و در الدر المنثور است که ابو الشیخ از محمد بن عبید اللَّه بن عمیر لیثی نقل کرده که گفت: در آن روز از انصار چهار هزار نفر با رسول خدا (ص) بودند و از جهینه هزار نفر و از مزینه هزار نفر و از اسلم هزار نفر و از غفار هزار نفر و از اشجع هزار نفر و از مهاجرین و طوائف دیگر هزار نفر، و مجموعا ده هزار نفر، ولی وقتی از مکه برای جنگ حنین بیرون می‌آمد دوازده هزار نفر با او بودند، و آیه شریفه‌ <span class="aya" rel="9_25" data-words="7-16">و یوم حنین إذ أعجبتکم کثرتکم فلم تغن عنکم شیئا</span> در این مورد نازل شد<span class="footnote" rel="1" title="الدر المنثور ج ۳ ص ۲۲۵">*</span>. </p> <p>و در سیره ابن هشام از ابن اسحاق روایت شده که گفت: وقتی مردم فرار کردند و جفاکاران مکه فرار مردم را بدیدند حرفهایی زدند که از کینه‌های نهانی ایشان حکایت می‌کرد، از آن جمله ابو سفیان بن حرب گفت: اینها تا کمتر از لب دریا فرار نمی‌کنند، بلکه تا آنجا خواهند گریخت. و نیز نقل می‌کند که در آن روز ابو سفیان تیرهای فالگیری (ازلام) خود را در زه‌دان خود پنهان کرده و همراه آورده بود. </p> <p>و از آن جمله جبلة بن حنبل بود که ابن هشام اسم او را کلات بن حنبل نقل کرده، او با برادرش صفوان بن امیه در تمامی آن مدتی که رسول خدا (ص) برای مشرکین مهلت مقرر کرده بود بر شرک خود باقی بودند، او در آن روز فریاد زد امروز سحر باطل شد، برادرش نهیب زد که ساکت باش خدا دهانت را بشکند، ارباب ما امروز از قریش است، و اگر شکست بخوریم ارباب ما هوازنیها خواهند شد، و به خدا قسم اگر یک قریشی بر ما حکومت کند بهتر است از یک هوازنی. </p> <p>ابن اسحاق نقل می‌کند که شیبة بن عثمان بن ابی طلحه که از دودمان عبد الدار بوده   <code class="page" rel="9,312"/> نقل کرده که با خود گفتم: امروز می‌توانم داغ دلم را بگیرم و انتقام خون پدرم را که در احد کشته شد بستانم و محمد را به قتل برسانم، خود را آماده کردم، و همه جا بدنبال او بودم تا در فرصتی مناسب او را به قتل برسانم، لیکن چیزی پیش آمد و روی دلم را پوشاند، و یارای این کار بکلی از من سلب شد، من فهمیدم که این از جانب خدا است و دیگر به او دست نمی‌یابم<span class="footnote" rel="1" title="سیره ابن هشام ج ۴ ص ۶۵">*</span>. </p> <h3>فهرست اسامی شهدای حنین‌ <span class="title" rel="9_25 9_26 9_27 9_28">فهرست اسامی شهدای حنین و بیان تعداد نفرات وفاداری که فرار نکردند و پیامبر (ص) را تنها نگذاشتند</span> </h3> <p> در سیره ابن هشام ابن اسحاق می‌گوید: در این باب نام کسانی برده می‌شود که در روز حنین از سپاه اسلام کشته شدند. </p> <p>از قریش و بنی هاشم: ایمن بن عبید، و از بنی اسد بن عبد العزی: یزید بن زمعة بن اسود بن مطلب بن أسد بود، او را اسبی که نامش <em>جناح</em> بود وارونه کرد و بر روی زمین می‌کشید تا اینکه کشته شد. </p> <p>و از انصار: سراقة بن حارث بن عدی از خاندان بنی عجلان، و از اشعریها: ابو عامر اشعری<span class="footnote" rel="2" title="سیره ابن هشام ج ۴ ص ۷۶">*</span>. </p> <p>مؤلف: و اما عدد آن کسانی که به رسول خدا (ص) وفادار بوده و او را در میان دشمن تنها نگذاشتند مورد اختلاف است، برخی از روایات آنها را سه نفر و بعضی دیگر چهار نفر و در پاره‌ای روایات نه نفر ذکر شده که دهمی ایشان ایمن بن عبید فرزند ام ایمن بوده است. بعضی دیگر عدد آنان را هشتاد نفر دانسته، و در بعضی دیگر کمتر از صد نفر آمده است. </p> <p>از میان این روایات آن روایتی که مورد اعتماد است روایتی است که از عباس نقل شده، و عدد پایداران را نه نفر و دهمی را ایمن دانسته است. قبلا هم اشعاری از عباس نقل شد که از آن برمی‌آید وی از ثابت قدمان بوده و در طول مدت جنگ شاهد جریان بوده، و همو بوده که در میان فراریان فریاد می‌زده و ایشان را به پیوستن به رسول خدا (ص) دعوت می‌کرده، و در شعرش به این امر مباهات نموده است. </p> <p>و ممکن است که عده‌ای مدتی پایداری نموده آن گاه به جمع فرار کنندگان ملحق شده     <code class="page" rel="9,313"/> باشند، هم چنان که ممکن است عده‌ای جلوتر از بقیه متنبه شده و برگشته باشند، و به یکی از این دو جهت جزو پایداران و وفاداران بشمار رفته باشند، چون جنگ حنین جنگ عوان بوده یعنی بطول انجامیده و حمله‌های متعددی در آن واقع شده است، و معلوم است که حسابها و احصائیه‌ها در چنین حالتی مثل حالت سلم و آرامش دقیق از آب درنمی‌آید. </p> <p>از همین جا اشکالی که در گفتار بعضی است روشن می‌شود، زیرا این شخص روایت عبد اللَّه بن مسعود را ترجیح داده، و همچنین روایت ابن عمر را که برگشتش بهمان روایت ابن مسعود است، چون در آن دارد عدد نفرات وفادار کمتر از صد نفر بوده، و دلیل این شخص این است که راویان این گونه احادیث، حافظند و کسی که وقایع را حفظ می‌کند کلامش حجت است. </p> <p>اشکال این حرف این است که هر چند کلام کسی که حفظ کرده بر کسی که حفظ نکرده حجت دارد، لیکن حفظ در حال جنگ با آن همه تحول سریعی که در اوضاع صحنه رخ می‌دهد، غیر از حفظ در حال غیر جنگ است، در حال جنگ تنها به آن روایت و حفظی می‌توان اعتماد نمود که قرائن بر صحتش دلالت کند، و با عقل و اعتبار نیز بسازد، و نسبت به حفظ و حافظش وثاقت در کار باشد، و در میان راویان تنها عباس ماموریتی داشته که متناسب به حفظ این داستان و سایر جزئیات مربوط به آن بوده است. <code class="page" rel="9,314"/> </p>
