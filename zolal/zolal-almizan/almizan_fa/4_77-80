<h2 class="sura">ادامه سوره نساء</h2><h3 class="ayas">سوره النساء آیه‌های ۷۷ تا ۸۰</h3><code class="section" rel="4_77-80"/><h3>ترجمه آیات</h3> <p> <span class="trans" rel="4_77">مگر ندیدی آن عده‌ای را که در روزگاری که قتال با کفار صادر نشده بود آرزوی صدورش را می‌کشیدند و تو، به ایشان می‌گفتی: زنهار مبادا دست به شمشیر زنید، بلکه هم چنان نماز بخوانید و زکات بدهید تا استخوان‌بندی اسلام محکم گردد، ولی همین که محکم شد و فرمان قتال صادر گردید جمعی از آنان دچار وحشت شدند، همان قدر که از خدا می‌ترسیدند بلکه بیشتر از آن از مردم کفار ترسیدند و گفتند: پروردگارا چرا جنگ را بر ما واجب کردی؟ و چه می‌شد این دو روزه زندگی ما را به حال خود می‌گذاشتی؟ <code class="page" rel="5,4"/> بگو زندگی دنیا اندک و همان دو روزی است که گفتید و زندگی آخرت برای کسی که تقوا پیشه کند بهتر است و شما حتی به مقدار نخک هسته خرما ستم نخواهید شد.  «۷۷» </span><span class="trans" rel="4_78">هر جا که باشید مرگ شما را در می‌یابد هر چند که در بناهای استوار و ریشه‌دار باشید اگر به آنان خیری برسد می‌گویند: این از جانب خدا است و اگر شری به آنها برسد می‌گویند: این شر از تو است، بگو همه از جانب خدا است، این گروه چه مرضی دارند که به هیچ وجه بنا ندارند چیزی (و از آن جمله مطلبی به این سادگی) را بفهمند.  «۷۸» </span><span class="trans" rel="4_79">آنچه از خوبی‌ها به تو برسد از طرف خداوند است و آنچه از بدی‌ها برسد از خود تو است و ما تو را به عنوان رسولی به سوی مردم گسیل داشتیم و در شهادت بر حقانیت رسالت تو خدا کافی است.  «۷۹» </span><span class="trans" rel="4_80">کسی که رسول را اطاعت کند، خدا را اطاعت کرده و کسی که روی بگرداند باید بداند که ما تو را به نگهبانی آنان نفرستاده‌ایم.  «۸۰» </span></p>     <h3>بیان آیات‌ <span class="title" rel="4_77 4_78 4_79 4_80">ملامت افراد ضعیف از مسلمین که به حکم قتال اعتراض نمودند، و پاسخ به آنها</span> </h3> <p> این آیات متصل به آیات قبل می‌باشند و همه یک سیاق دارند و یک هدف را تعقیب می‌کنند. و این آیات مشتمل است بر استشهاد به وضع طائفه‌ای دیگر از مؤمنین که ایمانشان ضعیف است، و در آن اندرز و تذکری هم هست به اینکه دنیا ناپایدار و نعمت‌های آخرت پایدار و دائمی است، و نیز در این آیات حقیقتی از حقائق قرآنی را در خصوص حسنات و سیئات بیان فرموده است. </p> <p> <span class="aya" rel="4_77" data-words="1-7">أ لم تر إلی الذین قیل لهم</span>... <span class="aya" rel="4_77" data-words="27-29">أو أشد خشیة</span> کلمه کف الایدی-دست نگه داشتن کنایه است از خود داری از جنگ، چون قتلی که در کارزار اتفاق می‌افتد به وسیله دست انجام می‌شود، و این گفتار دلالت دارد بر اینکه مؤمنین در صدر اسلام و در آغاز امر از تعدی‌ها و ستم‌ها که از کفار می‌دیدند سخت در فشار بودند، و از اینکه اجازه نداشتند با دشمنان بجنگند، و هم چنان از کفار تو سری بخورند، و ظلم ببینند ناراحت بودند، لذا خدا این آیه به آنان دستور می‌دهد که دست به شمشیر نبرند، و هم چنان به اقامه شعائر دین (نماز و زکات) بپردازند تا استخوان‌بندی دین محکم شود، و نیروی مقابله با کفار را پیدا کنند، آن وقت است که خدای تعالی به آنان اجازه جهاد خواهد داد و اگر صبر نکنند، به همین امروز که روز ضعف دین است دست به شمشیر ببرند، ساختمان دین متلاشی و ارکانش منهدم و اجزای آن متلاشی می‌شود. </p> <p>بنا بر این در این آیات مسلمانان را ملامت می‌کند از اینکه آن روزی که اسلام ضعیف بود، دائم چون و چرا می‌کردند، که چرا به ما اجازه قتال داده نمی‌شود؟ ولی همین که اسلام<code class="page" rel="5,5"/> نیرو گرفت، و مسلمانان مامور به قتال شدند، طائفه‌ای از آنان از کفار به همان مقدار که از خدا می‌ترسیدند و بلکه بیش از آن دچار وحشت شدند. </p> <p> <span class="aya" rel="4_77" data-words="30-36">و قالوا ربنا لم کتبت علینا القتال...</span> ظاهر این جمله این است که عطف باشد بر جمله‌ <span class="aya" rel="4_77" data-words="20-22">إذا فریق منهم...</span>، مخصوصا اگر تغییر سیاق از فعل مضارع‌ <span class="aya" rel="4_77" data-words="23-24">یخشون الناس</span> به ماضی: <em>قالوا</em> را در نظر بگیریم، این عطف روشن‌تر به نظر می‌رسد. </p> <p>در نتیجه گوینده‌ای که گفته بود: <span class="aya" rel="4_77" data-words="32-36">ربنا لم کتبت علینا القتال</span>، همان کسی است و جزو همان کسانی است که در روزگار ضعف اسلام، لا ینقطع می‌گفتند، که چرا اجازه قتال نداریم، و تا کی زیر بار ظلم کفار برویم؟ و خدای تعالی هم در پاسخشان دستور نازل کرد که: <span class="aya" rel="4_77" data-words="8-9">کفوا أیدیکم</span> البته این احتمال را هم می‌توان داد که جمله: <span class="aya" rel="4_77" data-words="32-42">ربنا لم کتبت علینا القتال لو لا أخرتنا إلی أجل قریب</span> حکایت باشد از زبان حال مسلمانان کذایی، هم چنان که احتمال دارد زبان قال آنان باشد، چون در قرآن کریم از این قبیل عنایات هر نوعش استعمال شده است. </p> <p><span class="phrase">توجه بفرمائید که در حکایت گفتار مسلمانان کذایی کلمه <em rel="fa_4_77_40-40" data-sentence="52:962">اجل</em> را توصیف کرد به صفت <em rel="fa_4_77_41-41" data-sentence="128:928">قریب</em> ، و منظور از این توصیف این نبوده که به ما بفهماند مسلمانان نامبرده از خدا اجلی اندک و عمری کوتاه درخواست کرده و خواسته‌اند بگویند: پروردگارا!چرا قتال و جنگ را بر ما واجب کردی و چرا اجازه ندادی در عمری کوتاه زندگی کنیم؟ بلکه منظور از این توصیف این است که بفهمانند با اینکه: عمر آدمی در دنیا کوتاه و بی‌مقدار و اندک است، چرا خدای تعالی مضایقه کرد که از این عمر کوتاه بهره‌مند شویم و چرا با دستور قتال این عمر کوتاه را از ما سلب کرد؟ ، و این کلام که از مسلمانان کذایی صادر شده است منشا آن علاقه‌ای بوده که آنان به زندگی در دنیا داشته‌اند در حالی که این زندگی در تعلیم قرآنی متاعی است قلیل که چند صباحی مورد بهره‌وری قرار می‌گیرد و سپس سریع از بین رفته، اثری از آن باقی نمی‌ماند، و به دنبال آن زندگی آخرت است که حیاتی است باقی و حقیقی، معلوم است که چنین حیاتی از حیات دنیا بهتر است، و به همین جهت در پاسخ مسلمانان کذایی همین معنا را خاطر نشان ساخته فرمود: <span class="aya" rel="4_77" data-words="43-46">قل متاع الدنیا قلیل</span>.</span> </p> <p> <span class="aya" rel="4_77" data-words="43-46">قل متاع الدنیا قلیل...</span> در این جمله به رسول خدا (ص) دستور می‌دهد که به افراد ضعیف جوابی بدهد که اشتباه آنان را روشن سازد. و خطا بودن این نظرشان را (که زندگی اندک دنیا را بر<code class="page" rel="5,6"/> کرامت جهاد و شرافت کشته شدن در راه آخرت ترجیح داده‌اند) توضیح دهد. </p> <p>و حاصل این پاسخ این است که این مسلمانان جا دارد که در ایمانشان رعایت تقوا  (یعنی حفظ خویشتن) را بکنند و اگر با تقوا باشند، چون بین زندگی اندک و پشیز دنیا، و زندگی آخرت مقایسه کنند زندگی آخرت را بهتر از زندگی دنیا می‌یابند، پس جا دارد آخرت را (که بهتر است) بر دنیا ترجیح دهند، چون فرض این جا است که مؤمن هستند و در راه تقوا قرار گرفته‌اند، و مانند کفار نیستند که در مقام تامین سعادت خود و حفظ خویش از خطرها نباشند و معلوم است که افراد مؤمنی که در راه تقوا قرار دارند راهی به جز ترس از خدا ندارند، اینان دیگر نمی‌توانند و معقول نیست که از ظلم خدا بترسند و به خاطر همین ترس، دنیای خود را محکم بچسبند چون ایمان دارند که خدا ظالم نیست، بلکه باید از کفر و بی‌تقوایی خود بترسند. </p> <p><span class="phrase">با این بیان روشن می‌شود که جمله: <span class="aya" rel="4_77" data-words="50-51">لمن اتقی</span> از باب به کار بردن صفت در جای موصوف است، تا در عین بیان حکم، بر سبب حکم هم دلالت کند، و ادعا کند که مورد حکم از مصادیق و موارد آن سبب است، و تقدیر آیه: و خدا داناتر است <em>چنین است: </em> آخرت برای شما بهتر است، برای اینکه شما به خاطر ایمانتان باید با تقوا باشید و تقوا، سبب رستگاری و رسیدن به خیر و آخرت است ، پس اینکه فرمود: <em rel="fa_4_77_49-50" data-sentence="425:50">لمن اتقی</em> ، جنبه کنایه‌ای را دارد که در آن نوعی تعریض باشد.</span> </p> <h3> <span class="title" rel="4_78 4_77 4_79 4_80">مرگ سرنوشتی محتوم است و با فرار از میدان جنگ و جهاد نمی‌توان از چنگ آن رهایی یافت</span> </h3> <p> <span class="aya" rel="4_78" data-words="1-10">أینما تکونوا یدرککم الموت و لو کنتم فی بروج مشیدة</span> <span class="phrase">کلمه <em rel="fa_4_78_9-9" data-sentence="5:754">بروج</em> جمع کلمه <em>برج-به ضمه باء</em> می‌باشد و <em rel="fa_4_78_9-9" data-sentence="102:698">برج</em> به معنای آن بنائی است که در چهار کنج قلعه‌ها بنا می‌کنند و بنیان آن را محکم می‌کنند تا بتوانند در آن برجها دشمن را دفع کنند و اصل معنای این کلمه ظهور است و <em>تبرج به زینت</em> یعنی (اظهار زینت) و همچنین‌ <span class="aya" rel="4_78" data-words="9-10">بروج مشیدة</span> :  (برجهای سخت بنیان)  (مشیدة) از (تشیید) بمعنی رفع و بلندی است که اصل آن از (شید) که بمعنی (گچ) می‌باشد چون به وسیله گچ بناها مرتفع و زینت داده می‌شوند و به این جهت تبرج و بروج خوانده‌اند که تبرج اظهار زینت است و برج از راه دور ظاهر و هویدا است، پس‌ <span class="aya" rel="4_78" data-words="9-10">بروج مشیدة</span> معنایش بناهای محکم و بلندی است که گفتیم در چهار کنج قلعه‌ها می‌سازند تا افراد از شر دشمنان در آن پناهنده شوند.</span> </p> <p>و این گفتار اساسش تمثیل است، ساده‌تر بگویم می‌خواهد مثالی بیاورد برای اموری که به وسیله آنها آدمی خود را از ناملایمات و خطرها حفظ می‌کند و حاصل معنا این است که مرگ سرنوشتی است که درک آن از احدی فوت نمی‌شود، هر چند که شما به منظور فرار از آن به محکم‌ترین پناهگاهها، پناهنده شوید، بنا بر این دیگر جای آن نیست که توهم کنید اگر در<code class="page" rel="5,7"/> جنگ و کارزار حاضر نشوید و یا به عبارت دیگر اگر خدای تعالی جنگ را بر شما واجب نکرده بود شما از خطر مرگ رها می‌شدید، و خلاصه مرگ به سراغتان نمی‌آید، چون مرگ شما به هر حال خواهد آمد. </p> <p> <span class="aya" rel="4_78" data-words="11-19">و إن تصبهم حسنة یقولوا هذه من عند الله...</span> این دو جمله بیانگر دو لغزش دیگر از لغزشهای مسلمانان کذایی است، که خدای تعالی از طرف آنان حکایت می‌کند و به رسول گرامیش ( ص) دستور می‌دهد که به آنها پاسخ بدهد با بیانی که حقیقت را (در خیر و شرهایی که به انسان می‌رسد) برای آنان روشن سازد. </p> <p>اتصالی که در سیاق این آیات هست اقتضا می‌کند که مسلمانان کذایی گوینده این سخن باشند، حال یا به زبان حالشان و یا با زبان ظاهرشان و این اقوال و اعتراض‌ها از فردی مسلمان، نوظهور نیست، برای اینکه موسی (ع) هم با اعتراض‌هایی نظیر آن از ناحیه بنی اسرائیل روبرو شده بودو قرآن کریم آن را چنین حکایت می‌کند: <span class="aya" rel="7_131" data-words="1-25">فإذا جاءتهم الحسنة قالوا لنا هذه و إن تصبهم سیئة یطیروا بموسی و من معه ألا إنما طائرهم عند الله و لکن أکثرهم لا یعلمون</span><span class="footnote" rel="1" title="وقتی به منافعی می‌رسند می‌گویند: این در اثر خوبی‌های خودمان است و چون به ضرر و بلائی مبتلا می‌شوند فال بد به موسی و همراهان او می‌زنند، آگاه باش که فال آنان و سرنوشتشان نزد خدا است، لیکن بیشترشان نمی‌دانند سوره اعراف، آیه ۱۳۱&quot;">*</span>، و این منطق غلط، از سایر امت‌ها در مورد پیامبرانشان نیز روایت شده، پس امت اسلام هم در پیمودن این روش نادرست و رفتار غلط با پیامبرشان از سایر امت‌ها کوتاه نیامدند و قرآن کریم هم درباره تشابه همه امت‌ها فرموده: <span class="aya" rel="2_118" data-words="20-21">تشابهت قلوبهم</span><span class="footnote" rel="2" title="سوره بقره، آیه ۱۱۹&quot;">*</span>. </p> <p>و امت اسلام شبیه‌ترین امت‌ها به بنی اسرائیل است، رسول خدا (ص) نیز فرموده است: بنی اسرائیل داخل سوراخ هیچ سوسماری نشدند مگر آن که شما نیز داخل آن خواهید شد . </p> <p>و حاصل کلام اینکه هر عملی و رفتاری که آنها کردند شما نیز خواهید کرد، در سابق روایاتی در این معنا از طریق شیعه و سنی نقل کردیم. </p> <p>بیشتر مفسرین در تفسیر این آیات دست به تمحل و چاره جویی زده‌اند تا آن را مربوط به مؤمنین ندانسته، بلکه بگویند: مربوط است به خصوص یهود و یا منافقین و یا هر دو طائفه، لیکن خواننده عزیز توجه دارد که سیاق آیه این چاره جویی آقایان را دفع می‌کند. </p> <p>     <code class="page" rel="5,8"/> و به هر حال آیه شریفه به سیاقی که دارد شهادت می‌دهد بر این که مراد از حسنه و سیئه چیزهایی است که می‌توان آن را به خدای تعالی نسبت داد و مسلمانان مورد بحث نیز خودشان یکی از آن دو یعنی <em>حسنه</em> را به خدای تعالی و دیگری را که <em>سیئه</em> است، به رسول خدا  (ص) نسبت داده‌اند، پس معلوم می‌شود منظور از حسنه و سیئه اعمال خوب و بد نیست، بلکه حوادث و پیشامدهای خوب و بدی است که این مسلمانان در اثر بعثت رسول خدا  (ص) و ترفیع پایه‌های دین و نشر دادن دعوت و آوازه آن به وسیله جهاد با آن روبرو شدند، به عبارتی روشن‌تر منظور از حسنه، فتح و فیروزی و غنیمت است (در صورتی که در جنگ‌ها بر دشمن غالب آیند) و کشته شدن و مجروح گشتن و گرفتار و اسیر شدن است (در صورتی که شکست بخورند) و اگر سیئه‌ها را به رسول خدا (ص) نسبت می‌دادند از باب تطیر (فال بد زدن) بوده است و یا می‌خواسته‌اند بگویند که آن حضرت ضعف مدیریت دارد و زمامداری را آن طور که باید نمی‌داند. </p> <p>به همین جهت خدای تعالی به آن جناب دستور داد چنین پاسخشان دهد: <span class="aya" rel="4_78" data-words="29-32">کل من عند الله</span>، به ایشان بگو سرنوشت‌ها چه خوب و چه بد آن از ناحیه خدای تعالی است ، چون حوادثی است که ناظم نظام عالم آن را ردیف می‌کند و ناظم نظام عالم، تنها و تنها خدا است و احدی شریک او نیست، برای اینکه همه اشیاء و موجودات هم در هستی خود و هم در بقای خود و هم در حوادثی که بر ایشان پیش می‌آید، منقاد و تحت فرمان خدای تعالی هستند و بس و آن طور که قرآن کریم تعلیم می‌دهد، زمام هستی و شؤون هستی و بقای موجودات به دست غیر او نیست. </p> <p>سپس به عنوان تعجب از جمود فکری و خمود فهم آنان که نمی‌توانند این حقیقت را درک کنند می‌پرسد: <span class="aya" rel="4_78" data-words="33-39">فما لهؤلاء القوم لا یکادون یفقهون حدیثا ؟</span>. </p> <h3> <span class="title" rel="4_79 4_78 4_77 4_80">حسنات و خیرات از ناحیه خدای سبحان است و ناگواریها و سیئات از ناحیه خود انسانها است و در عین حال همه حسنات و سیئات مستند به خدای تعالی است</span> </h3> <p> <span class="aya" rel="4_79" data-words="1-13">ما أصابک من حسنة فمن الله و ما أصابک من سیئة فمن نفسک</span> بعد از آنکه فرمود اینان به هیچ وجه چیزی نمی‌فهمند، برای اینکه حقیقت امر را بیان کند خطاب را از آنان برگرداند، با اینکه در جمله: <span class="aya" rel="4_78" data-words="28-32">قل کل من عند الله</span> روی سخن به آنان بود، روی سخن را از آنان برگردانیده و متوجه رسول خدا (ص) کرد تا بفهماند آنان لیاقت آن را ندارند که مورد خطاب قرار گیرند و آن گاه به بیان حقیقت حسنات و سیئاتی که به آن جناب می‌رسد از لحاظ مبدأ و منشا آنها پرداخته، خاطر نشان ساخت که رسول خدا  (ص) فی نفسه و مستقلا خصوصیتی در این حقیقت که خود یکی از احکام وجودی و دائر بین همه و یا حد اقل دائر در بین انسانها است ندارد و حسنات و سیئات در بین همه<code class="page" rel="5,9"/> انسانها جریان دارد، چه مؤمن و چه کافر، چه صالح و چه طالح، چه پیغمبر و چه غیر آن. </p> <p>پس حسنات که عبارت شد از اموری که انسان به حسب طبع خود آن را حسن و محبوب می‌داند، از قبیل: عافیت و نعمت و امنیت و آسایش همه از ناحیه خدای سبحان است، و سیئات که عبارت شد از اموری که انسان از آن تنفر دارد از قبیل: مرض و ذلت و فقر و مسکنت و فتنه و ناامنی، همه و همه منشاش خود انسان‌ها هستند نه خدای سبحان، و بنا بر این آیه شریفه قریب المضمون به آیه زیر است که می‌فرماید: <span class="aya" rel="8_53" data-words="1-19">ذلک بأن الله لم یک مغیرا نعمة أنعمها علی قوم حتی یغیروا ما بأنفسهم و أن الله سمیع علیم</span><span class="footnote" rel="1" title="و این بدان جهت است که خدای تعالی نعمتی را که بر مردمی ارزانی داشته تغییر نمی‌دهد تا آنکه آن مردم، خود تغییر دهند و خدا شنوای دانا است سوره انفال، آیه ۵۳&quot;">*</span> و این معنا که حسنات مستند به خدای تعالی و سیئات مستند به خلق باشد، منافات ندارد که از یک نظر کلی هر دو قسم مستند به خدای تعالی باشد که ان شاء اللَّه تعالی بیان این عدم منافات خواهد آمد. </p> <p> <span class="aya" rel="4_79" data-words="14-17">و أرسلناک للناس رسولا...</span> می‌فرماید: تو ای محمد از قبل ما هیچ سمتی نداری، جز اینکه رسول مایی و وظیفه تو رساندن پیام است و شان تو همان رسالت است و بس، غیر از آن هیچ کاری نداری و هیچ اختیاری در امر خلق به دست تو نیست تا در خوش قدمی و بد قدمی اثری داشته باشی و یا سیئات و ضررهایی به طرف مردم بکشانی و یا حسنات و منافعی از آنان دور سازی. </p> <p>این مضمون آیه در آن دو نکته است: یکی رد قول کسانی که گرفتاری‌ها و ناملایمات خود را از بد قدمی رسول خدا (ص) می‌دانستند و دوم تعریضی است بر اینگونه افراد که می‌گفتند: <span class="aya" rel="4_78" data-words="25-27">هذه من عندک</span> :  (این بدبختی ما از ناحیه تو است) و سپس در تایید این رد و تعریض فرمود: <span class="aya" rel="4_79" data-words="18-21">و کفی بالله شهیدا</span>. </p> <p><code class="aya" rel="4_80"/> <span class="aya" rel="4_80" data-words="1-6">من یطع الرسول فقد أطاع الله...</span> این جمله استینافی است یعنی: جمله‌ای است از نو که مطلب آیه سابق را که می‌فرمود: <span class="aya" rel="4_79" data-words="14-17">و أرسلناک للناس رسولا</span> تاکید و تثبیت نموده، در عین حال حکم آن آیه را تعلیل می‌کند، می‌فرماید: اینکه گفتیم ما تو را به عنوان رسول فرستادیم و تو جز این سمت را نداری، علتش این است که هر کس تو را به آن جهت که رسول مایی اطاعت کند، در حقیقت ما را اطاعت کرده و کسی که از تو اعراض کند، از ما اعراض کرده و ما تو را حافظ و نگهبان بر آنان نفرستاده‌ایم. </p> <p>   <code class="page" rel="5,10"/> از این جا روشن می‌شود که جمله: <span class="aya" rel="4_80" data-words="1-3">من یطع الرسول...</span> از قبیل به کار بردن صفت در جای موصوف است، تا به این وسیله به علت حکم اشاره شود، نظیر اشاره‌ای که گفتیم در جمله <span class="aya" rel="4_77" data-words="47-55">و الآخرة خیر لمن اتقی و لا تظلمون فتیلا</span> می‌باشد. و بنا بر این سیاق کلام بر استقامت خود جاری است و هیچ التفاتی در آن به کار نرفته و نباید پنداشت که سیاق در جمله:  ارسلناک... که سیاق خطاب است در جمله: <span class="aya" rel="4_80" data-words="1-3">من یطع الرسول...</span> به وسیله التفات مبدل بغیبت شده و باز با التفاتی دیگر در جمله: <span class="aya" rel="4_80" data-words="10-11">فما أرسلناک...</span> سیاق مبدل به خطاب شده است، بلکه سیاق به استقامت خود باقی است. </p> <h3>گفتاری در اینکه حسنات و سیئات مستند به خدای تعالی است</h3> <p> به نظر می‌رسد اولین باری که بشر به معنای حسن (زیبایی) بر خورده از راه مشاهده جمال در ابنای نوع خود بوده: یعنی بعضی از افراد همنوع خود را دیده که در مقایسه با افرادی دیگر، زیباتر است، اندامی معتدل و اعضایی متناسب دارد و مخصوصا اگر این اعتدال اندام و تناسب اعضا در صورت باشد (که برای بیننده محسوس‌تر است)، بشر بعد از تشخیص زیبایی در همنوع‌خود به زیبایی‌هایی که در سایر موجودات طبیعی است، متوجه شده و برگشت زیبایی بالآخره به این است که وضع موجود موافق باشد با آن مقصدی که طبعا در نوع آن هست. </p> <p>مثلا زیبایی صورت یک انسان برگشتش به این است که هر یک از اعضای صورت از چشم و ابرو و گوش، لب، دهان، گونه، چانه و غیره طوری خلق شده باشند و یا به رنگی و صفتی باشند که هم تک تک آنها جا دارد آن طور باشد و هم هر یک نسبت به دیگری جا دارد آن طور باشد، در چنین وصفی است که نفس و دل بیننده چنین صورت مجذوب آن می‌شود و صورتی که چنین نباشد وصف جمال را ندارد و به جای کلمه <em>جمیل</em> کلمه <em>قبیح</em>  (زشت، بد ترکیب) بر آن صادق است تا ببینی از این چند کلمه کدامش با اعتبار مورد نظر سازگارتر است. </p> <p>بنا بر این معنایی که بر جمیل و جمال کردیم، زشتی و قبح و بد ترکیبی و یا بطور کلی بدی، معنایی عدمی خواهد بود، هم چنان که حسن و جمال معنایی است وجودی ساده‌تر بگویم، زیبا به چیزی می‌گویند: که آنچه را باید داشته باشد، واجد باشد و زشت آن چیزی است که آنچه را که جا داشت دارا باشد، نداشته باشد. </p> <p>بشر بعد از این مرحله از تشخیص، مساله زشتی و زیبایی را توسعه داده، از چهار چوبه محسوسات خارج کرد و به افعال و معانی اعتباری و عناوینی که در ظرف اجتماع مورد نظر قرار<code class="page" rel="5,11"/> می‌گیرد سرایت داد، آنچه از این امور با غرض اجتماع یعنی سعادت زندگی بشر و یا بهره‌مندی انسانها از زندگی سازگار است، زیبا، خوب و پسندیده خواند و آنچه با این غرض سازگار نباشد، زشت، بد و ناپسند نامید، عدل و احسان را به کسی که مستحق احسان باشد و تعلیم و تربیت و خیر خواهی و معانی دیگر از این قبیل را حسنه و زیبا خواند و ظلم و دشمنی و امثال آن را سیئه و زشت نامید: برای اینکه دسته اول با سعادت واقعی بشر و یا بهره‌مندی کامل او از زندگیش در ظرف اجتماع سازگار و دسته دوم ناسازگار بود. </p> <p>و این قسم از حسن و زیبایی و مقابل آن یعنی قبح و بدی، تابع آن فعلی است که متصف به یکی از این دو صفت است، تا ببینی فعل چه مقدار با غرض اجتماع سازگار و یا چه مقدار ناسازگار است: بعضی از افعال حسن و خوبیش دائمی و ثابت است، چون همیشه با غرض اجتماع سازگار است، مانند عدل، و یا قبح و بدیش دائمی و ثابت است چون ظلم. </p> <p>بعضی دیگر از افعال، حسن و قبحش دائمی نیست، بلکه به حسب اختلاف احوال و اوقات و مکان‌ها و مجتمعات مختلف می‌شود مانند: خنده و مزاح که نزد دوستان همقطار خوب و نزد بزرگان بد است، در مجالس سرور و جشن‌ها خوب و در مجالس ماتم و عزا و مساجد و معابد زشت است و زنا و میخوارگی که در مجتمع غربی خوب و در مجتمع اسلامی زشت است. </p> <h3> <span class="title" rel="4_77 4_78 4_79 4_80">دائمی و ثابت بودن دسته‌ای از نیکیها و بدیها</span> </h3> <p> <span class="phrase">پس با این بیان روشن شد که نباید به سخن آن کسی گوش داد که می‌گوید: حسن و قبح کلی و دائمی نیست و همواره در تغییر و دگرگونی است، زیرا این گوینده مفهوم را با مصداق خلط کرده، در مقام استدلال برای گفته خود گفته است: عدل و ظلم (که از روشن‌ترین مصادیق حسن و قبح است)، خوبی و بدی آنها دائمی نیست، زیرا می‌بینیم اجرای پاره‌ای از مقررات اجتماعی در یک امت عدل شمرده می‌شود و در امتی دیگر ظلم به حساب می‌آید، مثلا شلاق زدن به مرد و زن زناکار در مجتمع اسلامی <em>عدل</em> است و در بین غربی‌ها <em rel="fa_4_77_53-53" data-sentence="479:33">ظلم</em>  می‌باشد و مانند صدها مثال دیگر.</span> </p> <p>پس از این جا می‌فهمیم هیچ عنوانی نیست که در همه احوال و اوقات و مجتمعات عدل و عنوانی دیگر به همین کلیت ظلم باشد. </p> <p>بیان نادرستی این سخن این است که گفتیم: گوینده آن بین مفهوم و مصداق خلط کرده و نفهمیده که در مثالی که آورده غربی‌ها نیز عدل را خوب و ظلم را بد می‌دانند، چیزی که هست تازیانه زدن به زناکار را مصداق ظلم می‌دانند و کسی که مثل این گوینده، فرق میان  <em>مفهوم</em> و <em>مصداق</em> را تشخیص ندهد، ما نیز با او بحثی نداریم. آری انسان بر حسب تحول<code class="page" rel="5,12"/> عواملی که در اجتماعات دگرگون می‌شود، این معنا را می‌پذیرد که همه احکام اجتماعیش یک باره و یا به تدریج دگرگون شود ولی هرگز حاضر و راضی نیست که وصف عدل از او سلب شود و از عدل برخوردار نگردد و داغ ظلم بر پیشانیش بخورد و یا ظلمی را از ظالمی ببیند که قابل توجیه و اعتذار نباشد و در عین حال از آن خوشش آید و این بحث دامنه‌ای گسترده دارد که اگر بخواهیم به همه جوانب آن بپردازیم از آنچه مهم‌تر است، باز می‌مانیم. </p> <p>گفتیم: بشر مفهوم حسن و قبح را گسترش داد تا آنجا که افعال و معانی اعتباری و عناوین اجتماعی را هم شامل شد، حال می‌گوئیم: بشر به این مقدار اکتفاء نکرد، بلکه دامنه آن را گسترده‌تر کرد تا شامل حوادث خارجی و پیشامدهایی که در طول زندگیش بر حسب تاثیر عوامل مختلف پیش می‌آید بشود، حوادثی که یا برای فرد پیش می‌آید و یا برای اجتماع، یا موافق میل و آرزوی انسان و سازگار با سعادت فردی و یا اجتماعی است، نظیر عافیت و سلامتی و فراخی رزق و امثال آن که آن را <em>حسنات</em>  (خوبی‌ها) می‌نامد و یا ناسازگار است، مانند بلا و محنت و فقر و بیماری و ذلت و اسارت و امثال آن که آن را <em>سیئات</em> می‌خواند. </p> <p>پس از آنچه که گذشت روشن گردید که حسنه و سیئه دو حالت و صفتند که امور و افعال به آن جهت که رابطه‌ای با کمال و سعادت نوع یا فرد دارد به آن صفت، متصف می‌شوند، ساده‌تر بگویم، از آنچه گذشت روشن شد که حسنه و سیئه دو صفت نسبی و اضافی است، هر چند که در بعضی از موارد مثل: عدل و ظلم ثابت و دائمی است و در بعضی دیگر نظیر انفاق مال که نسبت به مستحق حسن و نسبت به غیر مستحق قبیح است. </p> <p>و نیز روشن گردید که حسن همواره امری است وجودی و قبح امری است عدمی و عبارت است از نبودن و یا نداشتن موجود آن صفت و حالتی را که ملایم طبع و موافق آرزویش است، و گر نه خود موجود و یا فعل با قطع نظر از موافقت و مخالفت مذکور نه حسن است و نه قبح، بلکه فقط (خودش) می‌باشد. </p> <p>مثلا زلزله و سیل ویرانگر وقتی در سرزمین مردمی روی می‌دهد، برای خود آن مردم زشت و بد و قبیح هستند ولی برای دشمنان آن مردم نعمت و حسن و خوب می‌باشند و در نظر دین نیز هر بلای عمومی که بر سر دشمنان دین و مفسدین و فجار و طاغیان بیاید سراء و نعمت و خوب است و همان بلا اگر بر سر امت مسلمان و مؤمن و مردم صالح بیاید، ضراء و نقمت و بد است. </p> <p>و نیز خوردن طعام مثلا اگر از مال صاحب طعام باشد مباح است. و همین عمل به عینه اگر از مال غیر و بدون رضایت او باشد حرام است، چون آن صفتی که باید داشته باشد ندارد. و آن عبارت است از: امتثال نهیی که از ناحیه شارع از خوردن مال غیر بدون رضایت او وارد شده<code class="page" rel="5,13"/> و یا امتثال امری که از آن ناحیه وارد شده به اینکه مردم مسلمان باید اکتفاء و قناعت کنند به آن اموالی که خدای تعالی حلال کرده است. </p> <p>و نیز همخوابگی زن و مرد که اثر آن ناشی از ازدواج باشد، حسنه و مباح است و اگر نباشد، سیئه و حرام و بد است، برای اینکه آن صفتی که باید داشته باشد یعنی موافقت تکلیف الهی را ندارد. </p> <h3> <span class="title" rel="4_78 4_79 4_77 4_80">خیرات و حسنات عناوین وجودی و شرور و سیئات عناوین عدمی می‌باشند</span> </h3> <p> بنا بر این حسنات هر چه باشند عناوینی وجودی هستند، فعل و امر حسن آن امر و فعلی است که دارای عنوانی وجودی باشند و سیئات عناوینی هستند عدمی و فعل و امر بد آن فعل و امری است که آن عنوان وجودی را نداشته باشد و اما متن عمل و نفس آن در دو حال خوب و بد یکی است (اگر از نفس عمل عکس بردارند خوب و بد آن یکی خواهد بود). </p> <p>از نظر قرآن کریم غیر از خدای تعالی هر چیزی که اسم (شی‌ء-چیز) بر آن اطلاق شود، مخلوق خدای تعالی است، می‌فرماید: <span class="aya" rel="13_16" data-words="44-47">الله خالق کل شیء</span><span class="footnote" rel="1" title="پدید آورنده هر چیزی خدا است سوره زمر، آیه ۶۳ و سوره رعد آیه ۱۸&quot;">*</span> و نیز می‌فرماید: <span class="aya" rel="25_2" data-words="19-23">خلق کل شیء فقدره تقدیرا</span><span class="footnote" rel="2" title="هر چیزی را بیافرید و به نوعی ناگفتنی تقدیر کرد سوره فرقان، آیه ۲&quot;">*</span> و این دو آیه خلقت را در تمامی چیزها اثبات می‌کند. </p> <p>از سوی دیگر در آیه شریفه: <span class="aya" rel="32_7" data-words="1-5">الذی أحسن کل شیء خلقه</span><span class="footnote" rel="3" title="خدای تعالی آن کسی است که خلقت هر چیز را نیکو کرد سوره سجده، آیه ۷&quot;">*</span>، حسن و نیکویی را برای هر خلقت و هر چیز اثبات می‌کند، البته منظور حسنی است که لازمه خلقت است و از آن جدایی نمی‌پذیرد بلکه دائر مدار آن است و هر جا آن باشد، این نیز هست و بر عکس. </p> <p>بنا بر این هر چیزی از عنوان حسن و خوبی، آن مقداری را دارد که از خلقت وجود را دارد و اگر در معنای <em>حسن</em> به آن معنایی که گذشت (دقت نموده و باریک بین باشیم، این معنا بیشتر روشن می‌گردد، چون حسن عبارت از موافقت و سازگاری شی‌ء حسن و خوب است با آن غرضی و هدفی که از آن چیز منظور است. و ما می‌بینیم که اجزای هستی و ابعاض این نظام عام عالمی با یکدیگر متوافق و سازگارند و حاشا که رب العالمین چیزی را خلق کرده باشد که اجزای آن با هم ناسازگار باشد، این جزء آن جزء را باطل کند و آن، این را خنثی سازد و در نتیجه و سرانجام غرضش از خلقت آن چیز حاصل نگردد و یا چیزی را خلق کند که مزاحم خود او شود و او را در رسیدن به غرض از خلقت آن چیز عاجز سازد، و یا اراده‌ای که از خلقت این نظام عجیب و محیر الفکر داشته، باطل سازد، چگونه چنین احتمالی درباره خدای تعالی ممکن       <code class="page" rel="5,14"/> است؟ با اینکه خودش در معرفی خود فرموده: <span class="aya" rel="6_18" data-words="1-5">و هو القاهر فوق عباده</span><span class="footnote" rel="1" title="او قاهر و مسلط و ما فوق همه بندگان خویش است سوره انعام، آیه ۱۸&quot;">*</span>، و نیز فرموده: <span class="aya" rel="35_44" data-words="19-35">و ما کان الله لیعجزه من شیء فی السماوات و لا فی الأرض إنه کان علیما قدیرا</span><span class="footnote" rel="2" title="خدای تعالی چنان نیست که او را عاجز کند چیزی از اشیایی که در آسمانها و یا زمین است چون او علیم و قدیر است سوره فاطر، آیه ۴۴&quot;">*</span>. </p> <p>پس خدای تعالی مقهور چیزی نمی‌شود و چیزی او را در آنچه از خلقش و در بندگانش اراده کند عاجز نمی‌سازد. </p> <p>بنا بر این هر نعمتی در عالم وجود حسنه و خوب است، چون منسوب به خدای تعالی است و ساخته او است، هم چنان که هر سیئه، هر بدی و بلائی نیز (هر چند که از نظر نسبتی که بین موجودات برقرار است منسوب به خداوند تبارک و تعالی است) سیئه و بد است و این آن حقیقتی است که آیه مورد بحث آن را افاده نموده می‌فرماید: <span class="aya" rel="4_78" data-words="11-39">و إن تصبهم حسنة یقولوا هذه من عند الله، و إن تصبهم سیئة یقولوا هذه من عندک، قل کل من عند الله، فما لهؤلاء القوم لا یکادون یفقهون حدیثا</span><span class="footnote" rel="3" title="سوره نساء، آیه ۷۸&quot;">*</span> و در جای دیگر می‌فرماید: <span class="aya" rel="7_131" data-words="1-25">فإذا جاءتهم الحسنة قالوا لنا هذه، و إن تصبهم سیئة یطیروا بموسی و من معه ألا إنما طائرهم عند الله و لکن أکثرهم لا یعلمون</span><span class="footnote" rel="4" title="سوره اعراف، آیه ۱۳۱ ترجمه آن گذشت">*</span> و از این قبیل آیات دیگر. </p> <p>این از جهت <em>حسنه</em> و اما از جهت <em>سیئة</em> قرآن کریم سیئه و بلاهای انسانها را به خود انسانها نسبت می‌دهد، در سوره مورد بحث می‌فرماید: <span class="aya" rel="4_79" data-words="1-13">ما أصابک من حسنة فمن الله، و ما أصابک من سیئة فمن نفسک</span><span class="footnote" rel="5" title="آنچه خوبی به تو برسد از خدا است و آنچه بدی به تو برسد از ناحیه خودت می‌باشد سوره نساء، آیه ۷۹&quot;">*</span> و در سوره شوری می‌فرماید: <span class="aya" rel="42_30" data-words="1-12">و ما أصابکم من مصیبة فبما کسبت أیدیکم، و یعفوا عن کثیر</span><span class="footnote" rel="6" title="آنچه از مصائب که به شما برسد به خاطر اعمالی است که خود کرده‌اید، تازه خدای تعالی از آثار شوم بسیاری از اعمال شما جلوگیری می‌کند سوره شوری، آیه ۳۰&quot;">*</span>. </p> <p>و نیز در سوره انفال می‌فرماید: <span class="aya" rel="8_53" data-words="1-14">ذلک بأن الله لم یک مغیرا نعمة أنعمها علی قوم حتی یغیروا ما بأنفسهم</span><span class="footnote" rel="7" title="و این به آن جهت است که خدای تعالی چنان نبوده و نیست که نعمتی را که به مردم داده پس بگیرید و دگرگونه سازد مگر زمانی که خود مردم خویشتن را تغییر دهند سوره انفال، آیه ۵۳&quot;">*</span>. </p> <p>               <code class="page" rel="5,15"/> و نیز در سوره رعد می‌فرماید: <span class="aya" rel="13_11" data-words="13-22">إن الله لا یغیر ما بقوم حتی یغیروا ما بأنفسهم</span><span class="footnote" rel="1" title="خدای تعالی چنان نیست که وضع مردمی را بر هم زند مگر آنکه (خود) آن مردم وضع خود را دگرگون سازند سوره رعد، آیه ۱۱&quot;">*</span> و آیاتی دیگر از این قبیل. </p> <p>توضیح مطلب این است که آیات قبل (همانطور که ملاحظه کردید) این بلاها و مصائب را مانند حسنات اموری دانست که خلقتشان حسن و نیکو است. و هیچ زشتی و بدی در خلقت آنها نیست، پس برای بد بودن آنها وجهی باقی نمی‌ماند، مگر این توجیه که با طبع موجودی دیگر سازگار نیست، مثلا خلقت عقرب خوب و حسنه است و بدی آن فقط به خاطر این است که نیش آن با سلامتی و راحتی انسانها سازگار نیست، پس بالآخره برگشت ویرانگری سیل و نیش عقرب و مصائبی دیگر مثل آن به این است که خدای تعالی که تا کنون نعمت سلامتی را به فلان شخص داده بود، از امروز تا فلان روز این عافیت را بوسیله گزیدن عقرب از او گرفته، و یا نعمت خانه و اثاثی که به شخص سیل زده داده بود، بعد از آمدن سیل به او نداده است پس برگشت مصائب به امری عدمی است و یا به عبارت دیگر به ندادن خدا است که خود امری عدمی است و آیه زیر این معنا را کاملا روشن ساخته، می‌فرماید: <span class="aya" rel="35_2" data-words="1-21">ما یفتح الله للناس من رحمة فلا ممسک لها و ما یمسک فلا مرسل له من بعده، و هو العزیز الحکیم</span><span class="footnote" rel="2" title="آنچه خدای تعالی به روی مردم بگشاید کسی نیست که از آن جلوگیری کند و آنچه را که امساک می‌کند کسی نیست که بعد از خدا آن را به سوی مردم روانه کند و او شکست ناپذیر و حکیم است">*</span>. </p> <p>آن گاه بیان می‌کند که امساک جود و یا ساده‌تر بگویم ندادن خدا نعمتی را به چیزی یا به کسی، یا زیاد دادن، یا کم دادن تابع و برابر مقدار ظرفیتی است که در آن چیز و یا آن شخص است و بیش از آن مقداری که داده شده، ظرفیت نداشته است، هم چنان که خودش در مثالی که زده می‌فرماید: <span class="aya" rel="13_17" data-words="1-7">أنزل من السماء ماء فسالت أودیة بقدرها</span><span class="footnote" rel="3" title="از آسمان آبی فرستاد، پس هر سرزمینی به قدر ظرفیت خود از آن آب بگرفت سوره رعد، آیه ۱۷&quot;">*</span>. </p> <p>و نیز فرموده: <span class="aya" rel="15_21" data-words="1-13">و إن من شیء إلا عندنا خزائنه و ما ننزله إلا بقدر معلوم</span><span class="footnote" rel="4" title="هیچ چیز نیست مگر آنکه خزانه‌های آن نزد ما است و ما جز به اندازه‌ای معلوم نازل نمی‌کنیم">*</span>،   </p> <p> سوره فاطر، آیه 2".    </p> <p> سوره حجر، آیه 21".  <code class="page" rel="5,16"/> بنا بر این خدای تعالی به هر کس و به هر چیز به آن مقدار که ظرفیت و استحقاق دارد عطا می‌فرماید که تعیین این مقدار در حیطه علم خود او است، هم چنان که فرموده: <span class="aya" rel="67_14" data-words="1-9">أ لا یعلم من خلق و هو اللطیف الخبیر</span><span class="footnote" rel="1" title="آیا کسی که خلق می‌کند از خلقش آگاه نیست؟ !با اینکه لطیف و با خبر است سوره ملک، آیه ۱۴&quot;">*</span>. </p> <h3> <span class="title" rel="4_79 4_77 4_78 4_80">اعطاء و انعام خداوند به مقدار ظرفیت و استحقاق هر کس و هر چیز است</span> </h3> <p> و معلوم است که نعمت و نقمت و بلا و رخای هر چیزی به نسبت خود آن چیز است، که این را نیز در آیه زیر بیان نموده می‌فرماید: <span class="aya" rel="2_148" data-words="2-5">لکل وجهة هو مولیها</span><span class="footnote" rel="2" title="برای هر چیزی که وجهه‌ای است از پیش معین شده که هر موجودی رو به آن وجهه است سوره بقره، آیه ۱۴۸&quot;">*</span> و معلوم است که هر موجودی به سوی وجهه‌ای روان است که خاص خود او و غایتی مناسب به حال او است. </p> <p>این جا است که خواننده محترم می‌تواند حدس بزند که <em>سراء</em> و <em>ضراء</em> ،  <em>نعمت</em> ، <em>نقمت</em> ، <em>بلا</em> به این انسان (که از نظر قرآن کریم در ظرف اختیار زندگی می‌کند) اموری است مربوط به اختیار خود انسان: برای اینکه انسان در صراطی واقع است که آخر این صراط در صورت درست رفتن، سعادت و در صورت نادرست رفتن، شقاوت است و دخالت اختیار آدمی در سلوک درست و نادرست قابل انکار نیست. </p> <p>و قرآن کریم این حدس شما را تصدیق دارد و می‌فرماید: <span class="aya" rel="8_53" data-words="1-14">ذلک بأن الله لم یک مغیرا نعمة أنعمها علی قوم حتی یغیروا ما بأنفسهم</span><span class="footnote" rel="3" title="سوره انفال، آیه ۵۳&quot;">*</span> و به حکم این آیه شریفه نیت‌های پاک و اعمال صالح در روی آوری نعمتی که به آدمی اختصاص می‌یابد دخالت دارد و چون دخالت دارد وقتی کسی نیت و اعمال خود را تغییر دهد خدای تعالی نیز رفتار خود را تغییر می‌دهد و رحمت خود را از آنان امساک می‌کند، هم چنان که خودش فرمود: <span class="aya" rel="42_30" data-words="1-12">و ما أصابکم من مصیبة فبما کسبت أیدیکم و یعفوا عن کثیر</span><span class="footnote" rel="4" title="و آنچه از مصائب به شما می‌رسد به خاطر اعمالی است که خود کرده‌اید و خدا بسیاری از آن گناهان را عفو می‌کند سوره شوری، آیه ۳۰&quot;">*</span> که به حکم این آیه شریفه نیز اعمال انسانها در نزول آنچه بر سر آدمی نازل می‌شود و آنچه از مصائب که به وی روی می‌آورد دخالت دارند، و نیز می‌فرماید: <span class="aya" rel="4_79" data-words="1-13">ما أصابک من حسنة فمن الله و ما أصابک من سیئة فمن نفسک</span><span class="footnote" rel="5" title="آنچه از خوبی‌ها که به تو برسد از ناحیه خدای تعالی است، و آنچه از بدی‌ها به تو برسد از ناحیه خود تو است سوره نساء، آیه ۷۹&quot;">*</span>. </p> <p>           <code class="page" rel="5,17"/> و زنهار که نپنداری که خدای سبحان هنگامی که این آیه را به پیامبر گرامیش  ( ص) وحی می‌نمود، این حقیقت روشن را فراموش کرده و یادش رفته بود که قبلا با جمله‌ <span class="aya" rel="39_62" data-words="1-4">الله خالق کل شیء</span><span class="footnote" rel="1" title="سوره زمر، آیه ۶۲&quot;">*</span> و آیه: <span class="aya" rel="32_7" data-words="1-5">الذی أحسن کل شیء خلقه</span><span class="footnote" rel="2" title="سوره سجده، آیه ۷&quot;">*</span> آن را روشن ساخته و فرموده بود: که هر چیزی که به دست ما خلق شده فی نفسه و قطع نظر از مزاحمتی که ممکن است با چیز دیگر داشته باشد حسن است. زیرا خدای تعالی منزه است از فراموشی و خود او فرموده: <span class="aya" rel="19_64" data-words="18-22">و ما کان ربک نسیا</span><span class="footnote" rel="3" title="پروردگار تو فراموشکار نیست سوره مریم، آیه ۶۴&quot;">*</span>. </p> <p>و نیز از قول موسی (ع) حکایت کرده که در برابر فرعون فرموده: <span class="aya" rel="20_52" data-words="7-12">لا یضل ربی و لا ینسی</span><span class="footnote" rel="4" title="پروردگار من نه دچار اشتباه می‌شود و نه فراموش می‌کند سوره طه، آیه ۵۲&quot;">*</span>، بنا بر این معنای اینکه در آیه مورد بحث فرمود: <span class="aya" rel="4_79" data-words="1-4">ما أصابک من حسنة...</span> این است که آنچه از حسنه و خیر به تو می‌رسد (که البته هر چه به تو برسد حسنه است) از ناحیه خدای تعالی است و آنچه از سیئه و شرور به تو برسد که البته نسبت به حال تو سیئه و شر است چون با مقاصد و آمال و خواست تو سازگار نیست و گر نه آن نیز برای خودش حسنه است، باید بدانی که نفس خودت به اختیار سوئش آن سیئه و آن شر را به سوی تو کشانید، و با زبان حال آن را از خدای تعالی درخواست کرد، و خدای تعالی بزرگتر از آن است که ابتداء شری و یا ضرری متوجه تو بسازد. </p> <p>آیه مورد بحث همانطور که قبلا گفتیم هر چند خطاب را متوجه شخص رسول خدا  (ص) کرده لیکن معنای آن عمومی و شامل همه مردم است و به عبارت دیگر این آیه مانند دو آیه دیگر یعنی آیه شریفه‌ <span class="aya" rel="8_53" data-words="1-6">ذلک بأن الله لم یک مغیرا...</span> و آیه شریفه‌ <span class="aya" rel="42_30" data-words="1-5">و ما أصابکم من مصیبة...</span> در صدد بیان مطلبی عمومی است و در عین اینکه متکفل خطاب فردی است، خطاب در آن خطابی اجتماعی نیز هست: برای اینکه مجتمع انسانی برای خود کینونتی انسانی و اراده‌ای اختیاری دارد غیر آن کینونت و اختیاری که فرد دارد. </p> <p>پس مجتمع، کینونت و وجودی دارد، که گذشتگان و آیندگان از افراد در آن مستهلک هستند و به همین جهت نسل موجود از آن مؤاخذه می‌شود به سیئات گذشتگان و مردگان مؤاخذه می‌شوند به سیئات زندگان، و افرادی که اقدامی به گناه نکرده‌اند مؤاخذه می‌شوند به گناهان افرادی که مرتکب گناه شده‌اند و... </p> <p>         <code class="page" rel="5,18"/> با اینکه این مؤاخذه به حسب حکمی که تک تک افراد دارند هرگز صحیح نیست، پس معلوم می‌شود اجتماع هم برای خود کینونتی دارد و ما در سابق (یعنی در جلد دوم این کتاب آنجا که درباره احکام اعمال بحث می‌کردیم) مطالبی در این باره ایراد کردیم. </p> <h3> <span class="title" rel="4_79">وجه خطاب به شخص رسول اللَّه (ص) در: <span class="aya" rel="4_79" data-words="1-2">ما أصابک...</span> </span> </h3> <p> آیه مورد بحث که خطاب را متوجه رسول خدا (ص) کرده از این بابت بوده که آن جناب در جنگ <em>احد</em> صدمه‌ها دید: زخمی در صورت مبارکش وارد آمد، دندانهای شریفش شکست، مسلمانانی کشته و زخمی شدند و خود آن جناب مستحق چنین مصائبی نبود، چون پیامبری معصوم بود. مع ذلک در این آیه مصائب را مستند به خود آن حضرت کرده و در آیاتی دیگر مستند به مجتمع مسلمانان نموده و توجیهش این است که آنجا که مصائب به مجتمع نسبت داده شده، چون که مجتمع فرمان خدا و رسول را مخالفت کردند و این مخالفت باعث سیئه و مصیبت شد: مصیبت و سیئه‌ای که دست مجتمع آن را به بار آورد، مجتمعی که آن جناب هم در آن قرار داشت و آنجا که به شخص شریف آن حضرت نسبت داده شده است. </p> <p>لذا از این رو است که آن جناب مسئولیتی را قبول فرموده که از همان آغاز کار معلوم بود که این مصائب و سیئات را در پی دارد و آن مسئولیت نبوت و دعوت بشر به سوی خدای تعالی است بر بصیرت، پس این مصائب در حقیقت نسبت به آن جناب جنبه محنت الهیه و نعمتی را دارد که صاحبش را به درجاتی بالا می‌برد. </p> <p>و این تنها امت اسلام نیست که قرآن کریم مصائبش را مستند به خودش می‌داند بلکه از نظر قرآن کریم هر مصیبتی و بلائی که بر هر قومی نازل شود، مستند به اعمال آن قوم است و ما ایمان داریم که قرآن کریم جز به حق نظر نمی‌دهد و از نظر قرآن آنچه خیرات و حسنات به قومی برسد از ناحیه خدای سبحان است. </p> <p>بله در این میان آیات دیگری هست که چه بسا پاره‌ای از حسنات را تا اندازه‌ای به اعمال انسانها نسبت دهد، از آن جمله آیات زیر است، توجه بفرمائید: <span class="aya" rel="7_96" data-words="1-13">و لو أن أهل القری آمنوا و اتقوا لفتحنا علیهم برکات من السماء</span><span class="footnote" rel="1" title="و اگر جمعیت‌ها ایمان می‌آوردند و از خدا می‌ترسیدند، ما، در برکاتی از آسمان رای به رویشان می‌گشودیم سوره اعراف، آیه ۹۶&quot;">*</span>، <span class="aya" rel="32_24" data-words="1-12">و جعلنا منهم أئمة یهدون بأمرنا لما صبروا و کانوا بآیاتنا یوقنون</span><span class="footnote" rel="2" title="ما بعضی از آنان رای بعد از آنکه صبر کردند و به آیات ما یقین داشتند، امامانی قرار دادیم که به امر ما هدایت کردند سوره سجده، آیه ۲۴&quot;">*</span>،     <code class="page" rel="5,19"/> <span class="aya" rel="21_86" data-words="1-7">و أدخلناهم فی رحمتنا إنهم من الصالحین</span><span class="footnote" rel="1" title="ما آنان را در رحمت خود داخل کردیم چون که از صالحان بودند سوره انبیاء، آیه ۸۶&quot;">*</span> و آیات قرآنی در این معنا بسیار است. </p> <p>به جز اینکه خدای سبحان در کلام مجیدش خاطرنشان می‌سازد که هیچ خلقی از خلائقش بر هیچ هدفی از اهدافش نمی‌رسد و به سوی هیچ خیری از خیراتش راه نمی‌یابد مگر به تقدیری که خدای تعالی برایش مقدر کرده، و مگر از راهی که او پیش پایش بگذارد، در این باره می‌خوانیم: <span class="aya" rel="20_50" data-words="3-9">الذی أعطی کل شیء خلقه ثم هدی</span><span class="footnote" rel="2" title="موسی گفت: پروردگار ما کسی است که خلقت هر چیزی را داد و سپس هدایتش کرد سوره طه، آیه ۵۰">*</span>، <span class="aya" rel="24_21" data-words="19-32">و لو لا فضل الله علیکم و رحمته ما زکی منکم من أحد أبدا</span><span class="footnote" rel="3" title="و اگر فضل خدا بر شما و رحمتش به شما نبود، تا ابد احدی از شما موفق به پاکی نمی‌شد">*</span>، با در نظر گرفتن این دو آیه و آیات قبل معنای دیگری برای مساله مورد بحث (یعنی این که چگونه حسنات مستند به خدای تعالی است؟) به دست می‌آید و آن این است که انسان دارای هیچ حسنه‌ای نمی‌شود مگر آنکه خدای تعالی به او تملیک کند و او را به آن حسنه برساند، بنا بر این حسنات هر چه هست از خدای تعالی است و سیئات از انسانها است و با در نظر گرفتن این حقیقت معنای آیه مورد بحث که می‌فرماید: <span class="aya" rel="4_79" data-words="1-13">ما أصابک من حسنة فمن الله و ما أصابک من سیئة فمن نفسک...</span> روشن می‌گردد. </p> <p>پس حسنات از یک نظر از آن خدا است، برای این که خالق آنها خدا است و حسنات هر چه باشند مخلوق او هستند، و از سوی دیگر گفتیم: که خلقت با حسن، لازم و لا ینفک یکدیگر بوده و از نظر دیگر باز از آن خدا است، چون حسنات خیراتند و خیرات به دست خدا است و غیر خدای تعالی کسی مالک آن نیست مگر آنکه او به وی تملیک کرده باشد. </p> <p>و هیچ نوع از انواع سیئات به ساحت قدس او مستند نیست، برای این که به آن جهت که سیئه است خلق نشده و کار خدای تعالی خلقت و آفریدن است و سیئه به بیانی که گذشت، خلقت بردار نیست، چون امری عدمی است، مثلا اگر انسانی دچار سیئه‌ای باشد در حقیقت فاقد رحمتی از طرف خدای تعالی است و این فقدان هم مستند به اعمال گذشته او است، او کاری کرده که نتیجه‌اش این شده که خدای تعالی رحمت خود را نسبت به او امساک نموده است. و اما <em>سیئة</em> و <em>حسنه</em> به معنای معصیت و اطاعت در سابق یعنی در تفسیر آیه شریفه <span class="aya" rel="2_26" data-words="1-7">إن الله لا یستحیی أن یضرب مثلا...</span><span class="footnote" rel="4" title="سوره بقره، آیه ۲۶&quot;">*</span> در جلد اول این کتاب گفتیم که استناد هر دو به خدای     </p> <p> سوره نور، آیه 21".    <code class="page" rel="5,20"/> تعالی به چه معنا است. </p> <p>و تو خواننده محترم اگر در تفسیر آیه مورد بحث به کتب تفاسیر مراجعه کنی به اقوالی مختلف و آرا و هوا و هوسهای گوناگونی برخورد می‌کنی و نیز انواع و اقسام اشکالاتی را خواهی دید که مبهوت می‌گردی و من امید آن دارم به همین مقدار که ما در اینجا در اختیارت گذاشتیم برای تو و برای هر کسی که بخواهد در کلام خدای تعالی تدبر کند، کافی باشد. </p> <p>چیزی که هست این تذکر را نباید از یاد برد که جهات بحث باید از یکدیگر تفکیک شود و نیز باید با عرف و اصلاحی که قرآن کریم برای خود در معنای حسنه و سیئه و نعمت و نقمت دارد آشنا بود و نیز باید بین شخصیت فردی و شخصیت مجتمع فرق گذاشت و بین آن دو خلط نکرد تا نتیجه بحث به دست آید. </p><h3>بحث روایتی‌ <span class="title" rel="4_77 4_78 4_79 4_80"> (در باره شان نزول آیه مربوط به استنکاف از قتال، بلایا و محنت‌ها، نسبت به مؤمن و...) </span> </h3> <p> در تفسیر در المنثور در ذیل آیه: <span class="aya" rel="4_77" data-words="1-8">أ لم تر إلی الذین قیل لهم کفوا...</span> آمده که نسایی، ابن جریر، ابن ابی حاتم، حاکم (وی حدیث را صحیح دانسته) و بیهقی (در کتاب سنن خود) از طریق عکرمه و از ابن عباس روایت کرده‌اند که گفت: عبد الرحمن بن عوف به اتفاق چند نفر از رفقایش نزد رسول خدا (ص) آمدند و عرضه داشتند: یا نبی اللَّه!ما در ایامی که مشرک بودیم، برای خود عزتی و آبرویی داشتیم و همین که ایمان آوردیم، ذلیل شدیم، رسول خدا  (ص) فرمود: من مامور به عفو شده‌ام و لذا شما اجازه ندارید با کفار جنگ کنید، ولی همین که از مکه به مدینه کوچ کردند و خدای تعالی آنها را مامور به هجرت نمود، در آنجا دستور داد که با کفار قتال کنند ولی همین افرادی که آن روز اعتراض داشتند که چرا اجازه قتال ندارند؟ از اطاعت خدا و رفتن به جنگ سر باز زدند، و خدای تعالی در باره آنان این آیه را نازل فرمود: <span class="aya" rel="4_77" data-words="1-9">أ لم تر إلی الذین قیل لهم کفوا أیدیکم...</span>.<span class="footnote" rel="1" title="در المنثور ج ۲، ص ۱۸۴، ط بیروت">*</span> و در همان کتاب است که عبد بن حمید و ابن جریر و ابن منذر از قتاده روایت کرده‌اند که در تفسیر آیه فوق گفته است: جمعی از اصحاب رسول خدا (ص) در روزگاری که در مکه زندگی می‌کردند و هنوز رسول خدا (ص) هجرت نفرموده بود، عجله می‌کردند در جنگیدن   <code class="page" rel="5,21"/> و به رسول خدا (ص) عرضه می‌داشتند: به ما اجازه بده حد اقل بیل‌های خود را برگیریم و با مشرکین بجنگیم که سرکوب کردن آنان آن قدر برای ما آسان است که حاجت به شمشیر نداریم. </p> <p>سپس قتاده اضافه کرده که برای ما چنین ذکر کرده‌اند که عبد الرحمن بن عوف هم از آن افراد بوده و رسول خدا (ص) از این کار آنها را نهی می‌فرمود و اظهار می‌داشت: من مامور به این کار نیستم، همین که هجرت کردند و مامور به قتال شدند، همین افراد از جنگیدن خودداری ورزیدند و در باره این دستور کاری کردند که اینک از نظر شما می‌گذرد، خدای تعالی در باره آنان می‌فرماید: <span class="aya" rel="4_77" data-words="43-55">قل متاع الدنیا قلیل و الآخرة خیر لمن اتقی و لا تظلمون فتیلا</span>.<span class="footnote" rel="1" title="در المنثور ج ۲، ص ۱۸۴، ط بیروت">*</span> و در تفسیر عیاشی از صفوان بن یحیی از ابی الحسن (ع) روایت آمده که فرمود: خدای تعالی فرموده است: ای پسر آدم به مشیت من بود که تو صاحب مشیت شدی، می‌خواهی و می‌گویی و به قوت من بود که نیرومند شدی، و توانستی واجبات مرا انجام دهی، به نعمت من بود که نیرومند بر نافرمانی من شدی، آنچه از حسنه به تو برسد از ناحیه خدا است و آنچه از سیئه به تو اصابت کند از ناحیه خودت است، چون من سزاوارتر به حسنات تو از خود تو هستم و تو سزاوارتر از من به سیئات خود هستی، چون من از آنچه می‌کنم باز خواست نمی‌شوم و خلائق از آنچه می‌کنند بازخواست می‌شوند.<span class="footnote" rel="2" title="تفسیر عیاشی، ج ۱ ص ۲۵۸، ح ۲۰۰، ط اسلامیه تهران">*</span> مؤلف: در جلد اول این کتاب در تفسیر آیه: <span class="aya" rel="2_26" data-words="1-7">إن الله لا یستحیی أن یضرب مثلا</span><span class="footnote" rel="3" title="سوره بقره، آیه ۲۶&quot;">*</span> این روایت را به عبارتی دیگر نقل کردیم و پیرامون معنای آن بحث کردیم. </p> <p>و در کافی به سند خود از عبد الرحمن بن حجاج روایت شده که گفت: نزد امام صادق  (ع) سخن از بلاهای عموم مردم و بلای مخصوص مؤمن رفت، فرمود: از رسول خدا  (ص) پرسیدند: بلای چه کسی در دنیا شدیدتر است؟ فرمود: اول انبیا و سپس آنکه شبیه‌تر از سایرین به انبیا است و بعد از آن، هر کس به هر مقدار که به انبیا شباهت داشته باشد، به آن مقدار بلا خواهد داشت و بعد از طبقه انبیا و اولیاء هر مؤمنی به مقدار ایمانش و حسن اعمالش به بلا مبتلا می‌شود. </p> <p>       <code class="page" rel="5,22"/> بنا بر این هر کس ایمانش صحیح و عملش نیکو باشد، بلای او شدیدتر است و هر کس ایمانش سخیف و عملش ضعیف باشد بلای او کمتر است<span class="footnote" rel="1" title="اصول کافی، ج ۱ ص ۲۵۲، ح ۲، ط تهران">*</span> مؤلف: و یکی از روایات معروف در این باب کلام رسول خدا (ص) است که فرموده: الدنیا سجن المؤمن و جنة الکافر ،  (دنیا زندان مؤمن و بهشت کافر است). و نیز در کافی به چند طریق از امام باقر و امام صادق (ع) روایت شده که فرموده‌اند: خدای عز و جل وقتی که بنده‌ای را دوست بدارد، به وسیله بلاها گوشت بدنش را آب می‌کند.<span class="footnote" rel="2" title="اصول کافی">*</span> و نیز در همان کتاب از امام صادق (ع) روایت آمده که فرمود: مؤمن در حقیقت به منزله کفه میزان است: هر قدر کفه ایمانش زیاد و سنگین شود، به همان نسبت بلای او زیاد و سنگین می‌شود.<span class="footnote" rel="3" title="اصول کافی، ج ۱ ص ۲۵۳، ح ۱۰، ط تهران">*</span> و باز در همان کتاب از امام باقر (ع) روایت آمده که فرمود: خدای عز و جل همواره مراقب مؤمن است، همانطور که یک انسان در سفر همواره به یاد خانواده خویش است، و خدای عز و جل بلا را به سوی مؤمن هدیه می‌فرستد، همانطور که انسان مسافر برای خانواده‌اش هدیه می‌آورد، خدای تعالی بنده مؤمنش را از لذائذ پرهیز می‌دهد و پرستاری می‌کند، آن چنان که یک طبیب، بیمار خود را از لذائذی پرهیز می‌دهد و پرستاری می‌کند.<span class="footnote" rel="4" title="اصول کافی، ج ۱ ص ۲۵۵، ح ۱۷، ط تهران">*</span> و نیز در همان کتاب از امام صادق (ع) روایت آمده که فرمود: رسول خدا  (ص) فرمود: خدای تعالی از میان بندگانش به آن بنده‌ای که وی در مال و در بدن او بهره‌ای ندارد، حاجتی ندارد.<span class="footnote" rel="5" title="اصول کافی، ج ۱ ص ۲۵۶، ح ۲۱، ط تهران">*</span> و در کتاب <em>علل</em> از علی بن الحسین از پدرش حسین بن علی (ع) روایت آمده که فرمودند: رسول خدا (ص) فرمود: اگر مؤمن بر قله کوهی باشد، خدای تعالی کسی را بر آزار او می‌گمارد، تا در برابر آن آزار پاداشش دهد.<span class="footnote" rel="6" title="علل الشرائع، ج ۱ ص ۴۴، ح ۲، ط نجف دو جلد در یک جلد">*</span> و در کتاب <em>تمحیص</em> از امام صادق (ع) روایت آمده که فرمود: غم و اندوه مؤمن تمام شدنی نیست، مگر وقتی که همه گناهان او را از بین ببرد، و از همان جناب روایت             <code class="page" rel="5,23"/> دیگری آمده که فرمود: بر مؤمن هیچ چهل شبی نمی‌گذرد مگر آنکه پیشامدی او را اندوهگین می‌سازد تا به یاد پروردگارش بیفتد. </p> <p>و در نهج البلاغه آمده که امیر المؤمنین (ع) فرمود: اگر کوهی مرا دوست بدارد فرو می‌ریزد<span class="footnote" rel="1" title="نهج البلاغه صبحی صالح، ص ۴۸۸، کلمه ۱۱۱،۱۱۲، افست ایران">*</span> و نیز فرمود: کسی که ما اهل بیت را دوست بدارد، باید برای بلاها جامه گشادی تهیه کند.<span class="footnote" rel="2" title="نهج البلاغه صبحی صالح، ص ۴۸۸، کلمه ۱۱۱،۱۱۲، افست ایران">*</span> مؤلف: ابن ابی الحدید در شرح این کلام امام (ع) گفته است: از رسول خدا  (ص) روایت صحیح آمده که آن جناب به علی (ع) فرمود: هیچ کسی تو را دوست نمی‌دارد مگر آنکه دارای ایمان باشد و هیچ کس تو را دشمن نمی‌دارد مگر آنکه دارای نفاق است. </p> <p>و نیز از آن جناب روایت شده که فرمود: آمدن بلا به سوی مؤمن، از جریان آب از بلندی به پستی، سریع‌تر است و این دو مقدمه نتیجه‌ای قطعی و صادق دست می‌دهند و آن این است که اگر کوهی علی بن ابی طالب (ص) را دوست بدارد، متلاشی می‌شود، این بود گفتار ابن ابی الحدید.<span class="footnote" rel="3" title="شرح نهج البلاغه ابن ابی الحدید، ج ۱۸ ص ۱۰۸، ط ایران">*</span> خواننده عزیز بداند که اخبار در این معانی بسیار زیاد است، و همه آنها بیان قبلی ما را تایید می‌کند. </p> <p>و در <em>در المنثور</em> است که ابن منذر و خطیب از ابن عمر روایت کرده‌اند که گفت:  (روزی) با چند نفر از اصحاب نزد رسول خدا (ص) بودیم، فرمود: ای آقایان!آیا می‌دانید که من فرستاده خدا به سوی شما هستم؟ همه گفتند: بله، فرمود: آیا می‌دانید که خدای تعالی در کتابش نازل کرده که هر کس مرا اطاعت کند، خدای را اطاعت کرده؟ گفتند: بله‌، شهادت می‌دهیم که هر کس تو را اطاعت کند، خدای را اطاعت کرده و اینکه طاعت او طاعت تو است، فرمود: برای اینکه یکی از مصادیق طاعت خدا، طاعت این فرمان و این گفتار من و نشانی اطاعت کردنتان از من این است که امامان خود را اطاعت کنید، حتی اگر نشسته نماز خواندند، شما نیز همگی نشسته نماز بخوانید.<span class="footnote" rel="4" title="در المنثور ج ۲، ص ۱۸۵، ط بیروت">*</span> مؤلف: اینکه فرمود: حتی اگر نشسته نماز بخوانند... کنایه از اطاعت بدون چون و چرا و کمال پیروی از آنان است. </p> 
