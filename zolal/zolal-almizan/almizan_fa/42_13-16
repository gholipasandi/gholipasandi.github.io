<h3 class="ayas">سوره الشوری آیه‌های ۱۳ تا ۱۶</h3><code class="section" rel="42_13-16"/><h3>ترجمه آیات</h3> <p> <span class="trans" rel="42_13">برایتان از دین همان را تشریع کرد که نوح را بدان توصیه فرمود، و آنچه ما به تو وحی کردیم و به ابراهیم و موسی و عیسی توصیه نمودیم این بود که دین را بپا بدارید، و در آن تفرقه نیندازید. آنچه که شما مشرکین را به سویش دعوت می‌کنید بر آنان گران می‌آید، و این خدا است که هر کس را بخواهد برای تقرب به درگاه خود برمی‌گزیند، و کسانی را به سوی خود هدایت می‌کند که همواره در امور به او مراجعه<code class="page" rel="18,36"/> نمایند.  «۱۳» </span><span class="trans" rel="42_14">در دین تفرقه نکردند مگر بعد از آنکه به حقانیت دین یقین داشتند، و حسدی که به یکدیگر می‌ورزیدند وادارشان کرد تفرقه کنند، و اگر حکم ازلی خدا بر این قرار نگرفته بود که تا مدتی معین زنده بمانند، کارشان را یکسره می‌کردیم، چون اینان که با علم به حقانیت، آن را انکار کردند باعث شدند نسلهای بعدی درباره آن در شکی عمیق قرار گیرند.  «۱۴» </span><span class="trans" rel="42_15">و به همین جهت تو دعوت کن، و همان طور که مامور شده‌ای استقامت بورز، و دنبال هواهای آنان مرو، و بگو من خود به آنچه خدا از کتاب نازل کرده ایمان دارم، و مامور شده‌ام بین شما عدالت برقرار کنم، پروردگار ما و شما همان اللَّه است، نتیجه اعمال ما عاید خود ما می‌شود، و از شما هم عاید خودتان، هیچ حجتی بین ما و شما نیست، خدا بین ما جمع می‌کند، و بازگشت به سوی او است.  «۱۵» </span><span class="trans" rel="42_16">و کسانی که علیه ربوبیت خدا احتجاج می‌کنند بعد از آنکه مردم آن را پذیرفتند، حجتشان نزد پروردگارشان باطل است، و غضبی شامل حال آنان است و عذابی شدید دارند.  «۱۶» </span></p>     <h3>بیان آیات</h3> <p> این آیات فصل سوم از آیاتی است که وحی الهی را تعریف می‌کند. فصل اول در باره خود وحی بود و فصل دوم در باره اثرش، و این فصل آن را از نظر مفاد و محتوی تعریف می‌کند. و محتوای وحی عبارت است از دین الهی واحدی که باید تمامی ابناء بشر به آن یک دین بگروند، و آن را سنت و روش زندگی خود و راه به سوی سعادت خود بگیرند. </p> <p>البته در این فصل به مناسبت، این را نیز بیان می‌کند که شریعت محمدی جامع‌ترین شرایعی است که از ناحیه خدا نازل شده، و نیز اختلافهایی که در این دین واحد پیدا شده از ناحیه وحی آسمانی نیست، بلکه از ناحیه ستمکاری و یاغی‌گریهایی است که عده‌ای با علم و اطلاع در دین خدا به راه انداختند. و نیز در آیات این فصل فوائد دیگری است که در ضمن به آنها اشاره شده. </p> <p> <span class="aya" rel="42_13" data-words="1-21">شرع لکم من الدین ما وصی به نوحا و الذی أوحینا إلیک و ما وصینا به إبراهیم و موسی و عیسی</span> وقتی گفته می‌شود: فلانی <em>شرع الطریق</em> معنایش این است که راه را هموار، و از بی راهه متمایز کرد. راغب می‌گوید کلمه <em>وصیت</em> به معنای آن است که دستور العملی را همراه با اندرز و پند به کسی بدهی تا مطابق آن عمل کند، و ریشه این کلمه از این قول عرب<code class="page" rel="18,37"/> گرفته شده که می‌گوید <em>أرض واصیة</em> یعنی زمینی که در اثر کثرت، گیاهانش به هم متصل است، و در معنای آن دلالتی بر اهمیت بدان هست، چون هر سفارشی را وصیت نمی‌نامند، بلکه تنها در موردی به کار می‌برند که برای وصیت کننده اهمیت داشته و مورد عنایتش باشد. </p> <h3> <span class="title" rel="42_13">معنای آیه: <span class="aya" rel="42_13" data-words="1-8">شرع لکم من الدین ما وصی به نوحا...</span> و نکاتی راجع به انبیای اولوا العزم (ع) و جامعیت اسلام، که از این آیه استفاده می‌شود</span> </h3> <p> پس معنای اینکه فرمود <span class="aya" rel="42_13" data-words="1-8">شرع لکم من الدین ما وصی به نوحا</span> این است که خدای تعالی بیان کرد و روشن ساخت برای شما از دین-که سنت زندگی است-همان را که قبلا با کمال اعتناء و اهمیت برای نوح بیان کرده بود. و از این معنا به خوبی برمی‌آید که خطاب در آیه به رسول خدا (ص) و امت او است، و اینکه مراد از آنچه به نوح وصیت کرده همان شریعت نوح (ع) است. </p> <p> <span class="aya" rel="42_13" data-words="9-12">و الذی أوحینا إلیک</span> -در این جمله بین نوح و رسول خدا (علیهما السلام) مقابله واقع شده و ظاهر این مقابله می‌رساند که مراد از آنچه به رسول خدا (ص) وحی شده معارف و احکامی است که مخصوص شریعت او است، و اگر نام آن را <em>ایحاء</em>  نهاده، و فرموده‌ <span class="aya" rel="42_13" data-words="11-12">أوحینا إلیک</span> ولی در باره شریعت نوح و ابراهیم (علیهما السلام) این تعبیر را نیاورده بلکه تعبیر به وصیت کرده برای این است که وصیت همانطور که گفتیم در جایی به کار می‌رود که بخواهیم از بین چند چیز به آنچه که مورد اهمیت و اعتناء ماست سفارش کنیم، و این در باره شریعت نوح و ابراهیم که چند حکم بیشتر نبود صادق است، چون در آن شریعت تنها به مسائلی که خیلی مورد اهمیت بوده سفارش شده، ولی در باره شریعت اسلام صادق نیست، چون این شریعت همه چیز را شامل است. هم مسائل مهم را متعرض است، و هم غیر آن را<span class="footnote" rel="1" title="و لذا می‌گوییم: احکام اسلام پنج قسم است، واجب، و حرام، و مستحبّ، و مکروه، و مباح، که دو تای اول، آنهایی است که اهمیت دارد، و دو تای دوم اهمیتش کمتر از دو تای اول است، و در پنجمی، فعل و ترکش یکسان است مترجم">*</span>. ولی در آن دو شریعت دیگر، تنها احکامی سفارش شده بود که مهمترین حکم و مناسب‌ترین آنها به حال امت‌ها و به مقدار استعداد آنان بود. </p> <p>التفاتی که در جمله‌ <span class="aya" rel="42_13" data-words="9-11">و الذی أوحینا</span> از غیبت به تکلم مع الغیر به کار رفته برای این است که بر عظمت خدا دلالت کند، چون عظماء و بزرگان همیشه از جانب خودشان و خدمتگزاران و پیروانشان سخن می‌گویند (و به ما چنین کردیم و چنان می‌کنیم تعبیر می‌آورند). </p> <p> <span class="aya" rel="42_13" data-words="13-21">و ما وصینا به إبراهیم و موسی و عیسی</span> -این جمله عطف است بر جمله   <code class="page" rel="18,38"/> <span class="aya" rel="42_13" data-words="5-8">ما وصی به نوحا</span>. و مراد از آن، شریعت‌هایی است که برای هر یک از نامبردگان در آیه تشریع کرده. </p> <p>و ترتیبی که در بردن نام این پیامبران گرامی به کار رفته ترتیب ذکری است، لیکن مطابق با ترتیب زمانی، چون اول نوح بود، بعد ابراهیم، و بعد از آن موسی و سپس عیسی  (ع). و اگر نام رسول خدا (ص) را مقدم بر سایرین ذکر کرد، به منظور شرافت و برتری دادن بوده، هم چنان که این نکته در آیه‌ <span class="aya" rel="33_7" data-words="1-19">و إذ أخذنا من النبیین میثاقهم و منک و من نوح و إبراهیم و موسی و عیسیابن مریم</span><span class="footnote" rel="1" title="به یاد آور آن زمان را که ما از انبیاء میثاقشان بگرفتیم، و از تو و از نوح و ابراهیم و موسی و عیسی بن مریم سوره احزاب، آیه ۷">*</span> نیز به چشم می‌خورد. و اگر در آیه مورد بحث اول نام شریعت نوح را برد، برای این است که بفهماند قدیمی‌ترین شریعت‌ها، شریعت نوح است که عهدی طولانی دارد. </p> <p>از این آیه شریفه چند نکته استفاده می‌شود: 1-سیاق آیه بدان جهت که سیاق منت نهادن است-مخصوصا با در نظر داشتن ذیل آن، و نیز با در نظر داشتن آیه بعد از آن-این معنا را افاده می‌کند که شریعت محمدی جامع همه شریعت‌های گذشته است. و خواننده عزیز خیال نکند که جامع بودن این شریعت با آیه <span class="aya" rel="5_48" data-words="28-33">لکل جعلنا منکم شرعة و منهاجا</span><span class="footnote" rel="2" title="برای هر یک از شما شریعت و طریقه‌ای قرار دادیم سوره مائده، آیه ۴۸">*</span> منافات دارد، چون خاص بودن یک شریعت با جامعیت آن منافات ندارد. </p> <p>2-شرایع الهی و آن ادیانی که مستند به وحی هستند تنها همین شرایع مذکور در آیه‌اند، یعنی شریعت نوح و ابراهیم و موسی و عیسی و محمد (صلوات اللَّه علیهم)، چون اگر شریعت دیگری می‌بود باید در این مقام که مقام بیان جامعیت شریعت اسلام است نام برده می‌شد. </p> <p>و لازمه این نکته آن است که اولا قبل از نوح شریعتی یعنی قوانین حاکمه‌ای در جوامع بشری آن روز وجود نداشته تا در رفع اختلافات اجتماعی که پیش می‌آمده به کار رود. و ما در تفسیر آیه‌ <span class="aya" rel="2_213" data-words="1-7">کان الناس أمة واحدة فبعث الله النبیین...</span><span class="footnote" rel="3" title="سوره بقره، آیه ۲۱۳">*</span> مقداری در این باره صحبت کردیم. </p> <p>و ثانیا انبیایی که بعد از نوح (ع) و تا زمان ابراهیم (ع) مبعوث شدند، همه پیرو شریعت نوح بوده‌اند، و انبیایی که بعد از ابراهیم و قبل از موسی مبعوث شده       <code class="page" rel="18,39"/> بودند، تابع و پیرو شریعت ابراهیم بودند، و انبیاء بعد از موسی و قبل از عیسی پیرو شریعت موسی، و انبیاء بعد از عیسی تابع شریعت آن جناب بوده‌اند. </p> <p>3-اینکه انبیاء صاحبان شریعت که قرآن کریم ایشان را <em>اولوا العزم</em> خوانده، تنها همین پنج نفرند، چون اگر پیغمبر اولوا العزم دیگری می‌بود باید در این مقام که مقام مقایسه شریعت اسلام با سایر شرایع است نامش برده می‌شد، پس این پنج تن بزرگان انبیاء هستند، و آیه شریفه‌ <span class="aya" rel="33_7" data-words="1-19">و إذ أخذنا من النبیین میثاقهم و منک و من نوح و إبراهیم و موسی و عیسی ابن مریم</span><span class="footnote" rel="1" title="سوره احزاب، آیه ۷">*</span> نیز مؤید این استفاده‌هایی است که ما از آیه مورد بحث کردیم. </p> <h3> <span class="title" rel="42_13 42_14 42_15 42_16">مقصود از اقامه دین و تفرقه نکردن در آن با توجه به اینکه بعضی شرایع احکامی مخصوص به خود داشته‌اند</span> </h3> <p> <span class="aya" rel="42_13" data-words="22-27">أن أقیموا الدین و لا تتفرقوا</span> -کلمه <em>أن</em> در این جمله تفسیری است. و معنای  <em>اقامه دین</em> حفظ آن است به اینکه پیروی‌اش کنند و به احکامش عمل نمایند، و الف و لام در کلمه <em>الدین</em> الف و لام عهد است، یعنی آنچه به همه انبیاء نامبرده وصیت و وحی کرده بودیم این بود که این دینی که برای شما تشریع شده پیروی کنید، و در آن تفرقه ننمایید، و وحدت آن را حفظ نموده، در آن اختلاف نکنید. </p> <p>بعد از آنکه تشریع دین برای نامبردگان به معنای این بود که همه را به پیروی و عمل به دین دعوت کند، و اینکه در آن اختلاف نکنند، در جمله مورد بحث همین را به اقامه دین تفسیر نموده، و اینکه در دین خدا متفرق نشوند. در نتیجه حاصل معنای جمله این می‌شود: بر همه مردم واجب است دین خدا را به طور کامل به پا دارند، و در انجام این وظیفه تبعیض قائل نشوند، که پاره‌ای از احکام دین را به پا بدارند، و پاره‌ای را رها کنند. و اقامه کردن دین عبارت است از اینکه به تمامی آنچه که خدا نازل کرده و عمل بدان را واجب نموده ایمان بیاورند. </p> <p>و مجموع شرایعی که خدا بر انبیاء نازل کرده یک دین است که باید اقامه شود، و در آن ایجاد تفرقه نکنند، چون پاره‌ای از احکام الهی است که در همه ادیان بوده، و معلوم است که چنین احکامی ما دام که بشر عاقل و مکلفی در دنیا باقی باشد، آن احکام هم باقی است، و وجوب اقامه آن واضح است. و پاره‌ای دیگر هست که در شرایع قبلی بوده و در شریعت بعدی نسخ شده، این گونه احکام در حقیقت عمر کوتاهی داشته، و مخصوص طایفه‌ای از مردم و در زمان خاصی بوده، و معنای نسخ شدن آن آشکار شدن آخرین روز عمر آن احکام است نه اینکه معنای نسخ شدنش این باشد که آن احکام باطل شده، پس حکم نسخ شده هم تا ابد حق   <code class="page" rel="18,40"/> است، چیزی که هست مخصوص طایفه معینی و زمان معینی بوده، و باید آن طایفه و اهل آن زمان هم ایمان به آن حکم داشته باشند، و هم به آن عمل کرده باشند، و اما بر دیگران واجب است تنها به آن ایمان داشته باشند، و بس، و دیگر واجب نیست که به آن عمل هم بکنند، و معنای اقامه این احکام همین است که قبولش داشته باشند<span class="footnote" rel="1" title="مثلا حرمت شکار ماهی در روز شنبه در زمان حضرت موسی (ع) مخصوص بنی اسرائیل، و مردم آن روز بوده، و حالا که می‌گوییم نسخ شده، معنایش این نیست که آن احکام ابدی بوده ولی ناسخ آن را باطل کرده، بلکه معنای نسخش این است که عمر این حکم تا آن روز بوده، و ما نیز به این حکم در ظرف خودش ایمان داریم، ولی عمل به آن مخصوص در همان ظرف خودش می‌باشد مترجم">*</span>. </p> <p>پس با این بیان روشن گردید که امر به اقامه دین و تفرقه نکردن در آن، در جمله‌ <span class="aya" rel="42_13" data-words="22-28">أن أقیموا الدین و لا تتفرقوا فیه</span> به اطلاقش باقی است، و شامل همه مردم در همه زمانها می‌باشد. </p> <p>و نیز روشن گردید اینکه جمعی از مفسرین آیه را مخصوص احکام مشترک بین همه شرایع دانسته‌اند،  (و گفته‌اند شامل احکام مختص بهر شریعت نمی‌شود، چون اینگونه احکام به اختلاف امت‌ها مختلف می‌شود، و هر امتی بر حسب احوال و مصالح خودش احکامی داشته، و معنا ندارد که امت‌های بعدی هم آن احکام را اقامه کنند) صحیح نیست. چون گفتیم جمله <span class="aya" rel="42_13" data-words="22-28">أن أقیموا الدین و لا تتفرقوا فیه</span> مطلق است، و جهت ندارد ما اطلاق آن را تقیید کنیم، و اگر اینطور بود که آنان گفته‌اند باید امر به اقامه دین مخصوص باشد به اصول سه‌گانه دین، یعنی توحید، نبوت و معاد، و بقیه احکام را اصلا شامل نشود، چون حتی یک حکم فرعی هم سراغ نداریم که با همه خصوصیاتش در تمامی شرایع وجود داشته باشد، و این معنا با سیاق آیه <span class="aya" rel="42_13" data-words="1-7">شرع لکم من الدین ما وصی به...</span> سازگار نیست، و همچنین با آیه‌ <span class="aya" rel="23_52-53" data-words="1-14">و إن هذه أمتکم أمة واحدة و أنا ربکم فاتقون، فتقطعوا أمرهم بینهم زبرا</span><span class="footnote" rel="2" title="و این امت شما امتی واحد است و من پروردگار شمایم پس از من بترسید، ولی امر خود را در بین خود تکه تکه کردند سوره مؤمنون، آیه ۵۳">*</span> و آیه شریفه‌ <span class="aya" rel="3_19" data-words="1-19">إن الدین عند الله الإسلام و ما اختلف الذین أوتوا الکتاب إلا من بعد ما جاءهم العلم بغیا بینهم</span><span class="footnote" rel="3" title="به درستی که دین نزد خدا تنها اسلام است، ولی اهل کتاب در آن اختلاف کردند با اینکه علم به آن داشتند، ولی به خاطر دشمنی با یکدیگر این اختلاف را در دین واحد خدا راه دادند سوره آل عمران، آیه ۱۹">*</span>. </p> <p> <span class="aya" rel="42_13" data-words="29-34">کبر علی المشرکین ما تدعوهم إلیه</span> -مراد از جمله <span class="aya" rel="42_13" data-words="32-34">ما تدعوهم إلیه</span> -آنچه ایشان را       <code class="page" rel="18,41"/> بدان می‌خوانی دین توحید است که پیامبر عظیم الشان اسلام مردم را بدان دعوت می‌کرد، نه اصل توحید فقط، به شهادت آیه بعدی که می‌فرماید اهل کتاب در دین توحید اختلاف به راه انداختند. و مراد از اینکه فرمود <span class="aya" rel="42_13" data-words="29-31">کبر علی المشرکین</span> این است که پذیرفتن دین توحید بر مشرکین گران آمد. </p> <p> <span class="aya" rel="42_13" data-words="35-44">الله یجتبی إلیه من یشاء و یهدی إلیه من ینیب</span> -کلمه <em>اجتباء</em> به معنای جمع کردن و به سوی خود جلب نمودن است، و مقتضای وحدت سیاق این است که ضمیر در هر سه کلمه <em>الیه</em> به یک جا برگردد، در نتیجه معنای آیه چنین می‌شود: خدای تعالی از بندگانش هر که را بخواهد به دین توحید-که تو بدان دعوت می‌کنی-جمع و جلب می‌کند، و هر که را بخواهد به سوی آن هدایت می‌کند. در نتیجه مجموع چند جمله‌ <span class="aya" rel="42_13" data-words="29-39">کبر علی المشرکین ما تدعوهم إلیه، الله یجتبی إلیه من یشاء</span> در معنای آیه شریفه‌ <span class="aya" rel="22_78" data-words="7-19">هو اجتباکم و ما جعل علیکم فی الدین من حرج ملة أبیکم إبراهیم</span><span class="footnote" rel="1" title="او شما را جمع و جلب کرد و در دین زحمتی برایتان فراهم نکرد، بلکه به همان ملت و کیش پدرتان ابراهیم دعوتتان نمود سوره حج، آیه ۷۸">*</span> خواهد بود. </p> <p>این بود نظر ما، ولی بعضی از مفسرین گفته‌اند: ضمیر در کلمه <em>الیه</em> دومی و سومی به خدای تعالی برمی‌گردد. این نظریه هم بد نیست، ولی نظریه ما مناسب‌تر است. به هر حال جمله <span class="aya" rel="42_13" data-words="35-37">الله یجتبی إلیه</span> -تا آخر آیه- در این صدد است که اشاره کند به اینکه خدای تعالی بی نیاز از ایمان مشرکین است که این قدر از ایمان آوردن استکبار می‌ورزند. و این آیه نظیر آیه شریفه‌ <span class="aya" rel="41_38" data-words="1-14">فإن استکبروا فالذین عند ربک یسبحون له باللیل و النهار و هم لا یسأمون</span><span class="footnote" rel="2" title="اگر استکبار ورزیدند بدانند که آنهایی که نزد پروردگار تو هستند، شب و روز برایش تسبیح می‌گویند، و خسته هم نمی‌شوند سوره حم سجده، آیه ۳۸">*</span> می‌باشد بعضی دیگر گفته‌اند: مراد از جمله‌ <span class="aya" rel="42_13" data-words="32-34">ما تدعوهم إلیه</span>، ما تدعوهم الی الایمان به آنچه که مردم را می‌خوانی تا بدان ایمان آورند است، که همان مساله رسالت می‌باشد، در نتیجه معنا چنین می‌شود که: مشرکین از ایمان آوردن به رسالت تو استکبار می‌ورزند. و آن وقت جمله‌ <span class="aya" rel="42_13" data-words="35-36">الله یجتبی...</span> در معنای آیه شریفه‌ <span class="aya" rel="6_124" data-words="15-19">الله أعلم حیث یجعل رسالته</span><span class="footnote" rel="3" title="خدا بهتر می‌داند که رسالت خود را در چه شخصی قرار دهد سوره انعام، آیه ۱۲۴">*</span> خواهد بود، و حال آنکه این معنا خلاف ظاهر آیه است. </p> <h3> <span class="title" rel="42_14">توضیح معنای آیه: <span class="aya" rel="42_14" data-words="1-11">و ما تفرقوا إلا من بعد ما جاءهم العلم بغیا بینهم...</span> </span> </h3> <p> <code class="aya" rel="42_14"/> <span class="aya" rel="42_14" data-words="1-11">و ما تفرقوا إلا من بعد ما جاءهم العلم بغیا بینهم...</span> ضمیر در <em>تفرقوا</em> به <em>ناس</em> که از سیاق مفهوم است برمی‌گردد. و <span class="phrase">کلمه <em rel="fa_42_14_10-10" data-sentence="5:72">بغی</em> به       <code class="page" rel="18,42"/> معنای ظلم و یا حسد است.</span> و <span class="phrase">اگر <em rel="fa_42_14_10-10" data-sentence="4:94">بغی</em> را مقید کرد به کلمه <em>بینهم</em> برای این است که بفهماند ظلم و یا حسد در بینشان متداول بود.</span> و معنای آیه این است که: همین مردمی که شریعت برایشان تشریع شده بود، از شریعت متفرق نشدند، و در آن اختلاف نکردند، و وحدت کلمه را از دست ندادند، مگر در حالی که این تفرقه آنها وقتی شروع شد-و یا این تفرقه‌شان وقتی بالا گرفت-که قبلا علم به آنچه حق است داشتند، ولی ظلم و یا حسدی که در بین خود معمول کرده بودند نگذاشت بر طبق علم خود عمل کنند، و در نتیجه در دین خدا اختلاف به راه انداختند. </p> <p>پس منظور از اختلاف در اینجا اختلاف در دین است که باعث شد انشعابها و چند دستگی‌ها در بشر پیدا شود. و خدای سبحان آن را در مواردی از کلام خود مستند به بغی کرده. و اما اختلافی که بشر قبل از نازل شدن شریعت داشت، و باعث شد که خدا شریعت را تشریع کند، اختلاف در شؤون زندگی و تفرقه در امور معاش بود که منشاش اختلافی بود که بشر در طبیعت و سلیقه و هدف داشت، و وسیله شد برای نزول وحی و تشریع شرع تا آن اختلافات برداشته شود، وآیه‌ <span class="aya" rel="2_213" data-words="1-7">کان الناس أمة واحدة فبعث الله النبیین</span><span class="footnote" rel="1" title="سوره بقره، آیه ۲۱۳">*</span> همانطور که در تفسیرش گذشت، به این اختلاف اشاره می‌کند. </p> <p> <span class="aya" rel="42_14" data-words="12-23">و لو لا کلمة سبقت من ربک إلی أجل مسمی لقضی بینهم</span> -مراد از کلمه‌ای که در سابق گذشت یکی از فرمانهایی است که خدا در آغاز خلقت بشر صادر کرد، نظیر اینکه همان روزها فرمود: <span class="aya" rel="2_36" data-words="14-22">و لکم فی الأرض مستقر و متاع إلی حین</span><span class="footnote" rel="2" title="شما آدمیان در زمین قرارگاهی معلوم و عمری و مقدراتی معین دارید سوره بقره، آیه ۳۶">*</span>. </p> <p>و معنای آیه این است: اگر نبود این مساله که خدا از سابق این قضا را رانده بود که بنی آدم هر یک چقدر در زمین بمانند و تا چه مدت و به چه مقدار از زندگی در زمین بهره‌مند شوند هر آینه بین آنان حکم می‌کرد، یعنی به دنبال اختلافی که در دین خدا کرده و از راه او منحرف شدند، حکم می‌نمود و همه را به مقتضای این جرم بزرگ هلاک می‌فرمود. </p> <p>در اینجا ممکن است کسی بگوید: این وقتی درست است که خدا اقوامی را هلاک نکرده باشد، و ما می‌بینیم که این قضا را رانده و اقوامی را هلاک کرده، و خود خدای تعالی داستان آنها را در کلام خود آورده. در باره هلاکت قوم نوح و هود و صالح (ع) جدا جدا حکایت کرده، و در باره همه اقوامی که هلاک شدند فرموده:     <code class="page" rel="18,43"/> <span class="aya" rel="10_47" data-words="1-10">و لکل أمة رسول فإذا جاء رسولهم قضی بینهم بالقسط</span><span class="footnote" rel="1" title="برای هر امتی رسولی است، پس همین که رسولشان می‌آمد، در بین آنان حکم به عدل می‌شد سوره یونس، آیه ۴۷">*</span> با این حال دیگر آیه مورد بحث چه معنایی دارد؟ در جواب می‌گوییم: هلاکت و قضاهایی که در باره اقوام گذشته در قرآن کریم آمده، راجع به هلاکت آنان در زمان پیامبرشان بوده. فلان قوم وقتی دعوت پیغمبر خود را نپذیرفتند، در عصر همان پیامبر مبتلا به عذاب می‌شده و هلاک می‌گردیده، مانند قوم نوح، هود، و صالح که همه در زمان پیامبرشان هلاک شدند، ولی آیه مورد بحث راجع به اختلافی است که امت‌ها بعد از درگذشت پیغمبرشان در دین خود راه انداخته‌اند و این از سیاق کاملا روشن است. </p> <p> <span class="aya" rel="42_14" data-words="24-34">و إن الذین أورثوا الکتاب من بعدهم لفی شک منه مریب</span> -ضمیر در <em>من بعدهم</em>  به همان اسلافی برمی‌گردد که در آیه قبلی فرمود: با علم به حقانیت و یکی بودن دین در آن اختلاف کردند و کاسه ظلم و حسد خود را بر سر دین شکستند. و مراد از <span class="aya" rel="42_14" data-words="26-30">الذین أورثوا الکتاب من بعدهم</span> نسلهای بعد از آن اسلاف و نیاکان هستند. پس مفاد آیه این است که: آغاز کنندگان اختلاف و مؤسسین تفرقه که با داشتن علم و اطلاع این اختلاف را باب کردند، آنچه را کردند از در بغی کردند و در نتیجه نسلهای بعدشان هم که کتاب را از آنها به ارث بردند، در شکی مریب (شکی که ایشان را به ریب انداخت) قرار گرفتند. </p> <p>آنچه که ما در معنای آیه آوردیم مطالبی بود که از سیاق استفاده کردیم، ولی مفسرین حرفهایی بسیار زده‌اند که هیچ فایده‌ای در نقل آنها نیست و اگر کسی بخواهد بر اقوال آنان اطلاع یابد باید به کتبشان مراجعه کند. <code class="aya" rel="42_15"/> <span class="aya" rel="42_15" data-words="1-10">فلذلک فادع و استقم کما أمرت و لا تتبع أهواءهم...</span> این جمله تفریع و نتیجه‌گیری از مطالب گذشته است که می‌فرماید: خدا برای همه انبیاء یک دین تشریع کرده بود، ولی امت‌ها دو قسم شدند یکی نیاکان که با علم و اطلاع و از در حسد، در دین اختلاف انداختند، و یکی نسلها که در شک و تحیر ماندند. به همین جهت خدای تعالی تمامی آنچه را که در سابق تشریع کرده بود برای شما تشریع کرد، پس تو ای پیامبر مردم را دعوت کن، و چون آنها دو دسته شدند یکی مبتلا به حسد یکی مبتلا به شک، پس تو استقامت بورز، و به آنچه مامور شده‌ای پایداری کن، و هواهای مردم را پیروی مکن. </p> <p>   <code class="page" rel="18,44"/> <span class="phrase">لام در جمله <em rel="fa_42_15_1-1" data-sentence="12:15">فلذلک</em> لام تعلیل است.</span> و بعضی گفته‌اند لام به معنای <em>الی</em> است و معنای جمله این است که: پس به سوی همین دینی که برایتان تشریع شده دعوت کن، و در ماموریت پایداری نما. </p> <p><span class="phrase">کلمه <em rel="fa_42_15_3-4" data-sentence="5:326">و استقم</em> امر از استقامت است که به گفته راغب<span class="footnote" rel="1" title="مفردات راغب، ماده &lt;em&gt;قوم&lt;/em&gt; ">*</span> به معنای ملازمت طریق مستقیم است، و جمله‌ <span class="aya" rel="42_15" data-words="7-10">و لا تتبع أهواءهم</span> به منزله تفسیر کلمه‌ <span class="aya" rel="42_15" data-words="4-4">استقم</span> است.</span> </p> <h3> <span class="title" rel="42_15">بیان آیه: <span class="aya" rel="42_15" data-words="11-18">و قل آمنت بما أنزل الله من کتاب...</span> </span> </h3> <p> <span class="aya" rel="42_15" data-words="11-18">و قل آمنت بما أنزل الله من کتاب</span> -در این جمله می‌فرماید: بگو به تمامی کتابهایی که خدا نازل کرده ایمان دارم. و در تصدیق و ایمان به کتب آسمانی مساوات را اعلام کن. و معلوم است که مراد از کتب آسمانی کتابهایی است که مشتمل بر شریعت‌های الهی است. </p> <p> <span class="aya" rel="42_15" data-words="19-22">و أمرت لأعدل بینکم</span> <span class="phrase">-بعضی<span class="footnote" rel="2" title="روح المعانی، ج ۲۵، ص ۲۴">*</span> از مفسرین گفته‌اند: لام در جمله <em rel="fa_42_15_21-21" data-sentence="109:267">لاعدل</em> لام زائد است که تنها خاصیت تاکید را دارد، نظیر لام در <em>لنسلم</em> در جمله‌ <span class="aya" rel="6_71" data-words="39-43">و أمرنا لنسلم لرب العالمین</span><span class="footnote" rel="3" title="و مامور شده‌ایم تسلیم رب العالمین باشیم سوره انعام، آیه ۷۱">*</span>.</span> و معنای جمله مورد بحث این است که: و من مامور شده‌ام بین شما عدالت برقرار کنم، یعنی همه را به یک چشم ببینم، قوی را بر ضعیف و غنی را بر فقیر و کبیر را بر صغیر مقدم ندارم، و سفید را بر سیاه و عرب را بر غیر عرب و هاشمی را و یا قرشی را بر غیر آنان برتری ندهم. پس در حقیقت دعوت متوجه به عموم مردم است و مردم همگی در برابر آن مساویند. </p> <p>پس جمله‌ <span class="aya" rel="42_15" data-words="13-18">آمنت بما أنزل الله من کتاب</span> مساوی دانستن همه کتابهای نازله است از حیث اینکه باید همه ایمان آورند. و جمله‌ <span class="aya" rel="42_15" data-words="19-22">و أمرت لأعدل بینکم</span> مساوی دانستن همه مردم است از حیث اینکه همه را باید دعوت کرد، تا متوجه شرعی که نازل شده بشوند. </p> <p>بعضی<span class="footnote" rel="4" title="روح المعانی، ج ۲۵، ص ۲۴">*</span> دیگر از مفسرین گفته‌اند: لام در جمله‌ <span class="aya" rel="42_15" data-words="21-22">لأعدل بینکم</span> لام تعلیل است و معنای آن این است: این که من مامور شده‌ام بدانچه مامور شده‌ام بدین جهت بوده که بین شما عدالت برقرار کنم. </p> <p>و نیز در باره عدالت بعضی<span class="footnote" rel="5" title="روح المعانی، ج ۲۵، ص ۲۴">*</span> گفته‌اند: مراد از آن، عدالت در داوری است. بعضی دیگر<span class="footnote" rel="6" title="روح المعانی، ج ۲۵، ص ۲۴">*</span> گفته‌اند: عدالت در حکم است. و بعضی<span class="footnote" rel="7" title="روح المعانی، ج ۲۵، ص ۲۴">*</span> دیگر معنای دیگری کرده‌اند، لیکن همه         <code class="page" rel="18,45"/> این معانی از سیاق آیه به دور است، و سیاق با آن نمی‌سازد. </p> <p> <span class="aya" rel="42_15" data-words="23-26">الله ربنا و ربکم...</span> این جمله می‌خواهد مطالب گذشته، یعنی تسویه بین کتب و شرایع نازله، و ایمان آوردن به همه آنها، و تسویه بین مردم در دعوتشان به سوی دین، و برابر بودن همه طبقات مردم در مشمولیت احکام را تعلیل کند، و به همین جهت کلام بدون حرف عطف آمده، گویا مطلب دیگری است غیر مطالب گذشته. </p> <p>پس جمله مزبور به این معنا اشاره می‌کند که: رب همه مردم یکی است، و آن، اللَّه تعالی است، پس غیر او ارباب دیگری ندارند، تا هر کسی به رب خود بپیوندد، و بر سر ارباب خود نزاع کنند، این بگوید رب من بهتر است، او بگوید از من بهتر است، و هر کسی تنها به شریعت پروردگار خود ایمان آورد، بلکه رب همه یکی، و صاحب همه شریعت‌ها یکی است، و مردم همه و همه بندگان و مملوکین یکی هستند، یک خداست که همه را تدبیر می‌کند، و به منظور تدبیر آنها شریعت‌ها را بر انبیاء نازل می‌کند، پس دیگر چرا باید به یک شریعت ایمان بیاورند، و به سایر شریعت‌ها ایمان نیاورند. یهود به شریعت موسی ایمان بیاورد، ولی شریعت مسیح و محمد (ص) را قبول نکند، و نصاری شریعت عیسی را بپذیرد و در مقابل شریعت محمدی (ص) سر فرود نیاورد؟ بلکه بر همه واجب است که به تمامی کتابهای نازل شده و شریعت‌های خدا ایمان بیاورند، چون همه از یک خدا است. </p> <p> <span class="aya" rel="42_15" data-words="27-31">لنا أعمالنا و لکم أعمالکم</span> -این جمله به این نکته اشاره می‌کند که اعمال هر چند از حیث خوبی و بدی و از حیث پاداش و کیفر و ثواب و عقاب مختلف است، الا اینکه هر چه باشد از کننده‌اش تجاوز نمی‌کند، یعنی عمل تو عمل من نمی‌شود، پس هر کسی در گرو عمل خویش است، و احدی از افراد بشر نه از عمل دیگری بهره‌مند می‌شود، و نه متضرر می‌گردد، پس معنا ندارد که کسی را جلو بیندازد تا از عمل او منتفع شود، و یا یکی دیگر را عقب اندازد تا مبادا از عمل او متضرر شود. البته اعمال مردم درجات مختلفی دارد، و بعضی از بعضی دیگر بهتر و گران‌بهاتر است، اما ارزیابی و سنجش آن به دست خدایی است که به حساب اعمال بندگان خود رسیدگی می‌کند، نه به دست مردم و نه پیغمبر و نه افرادی پایین‌تر از او، چون مردم در هر رتبه‌ای که باشند بنده و مملوک خدایند و هیچ کس مالک نفس هیچ کس نیست. </p> <p>و این همان نکته‌ای است که خدای تعالی در گفتگوی نوح با قومش نقل کرده که: <code class="page" rel="18,46"/> قومش گفتند: <span class="aya" rel="26_111-113" data-words="2-21">أ نؤمن لک و اتبعک الأرذلون، قال و ما علمی بما کانوا یعملون، إن حسابهم إلا علی ربی لو تشعرون</span><span class="footnote" rel="1" title="آیا به تو ایمان بیاوریم در حالی که عده‌ای بی سر و پا پیروت شده‌اند نوح گفت مرا چه کار که افعال و احوال پیروانم را بدانم اگر معرفتی دارید بدانید که حساب کار آنها بر کسی جز خدا نخواهد بود سوره شعراء آیه ۱۱۱-۱۱۳">*</span> و نیز در خطابش به رسول خدا (ص) فرمود: <span class="aya" rel="6_52" data-words="12-24">ما علیک من حسابهم من شیء و ما من حسابک علیهم من شیء</span><span class="footnote" rel="2" title="حساب مردم به هیچ وجه به دست تو نیست، و حساب تو هم به هیچ وجه به دست مردم نیست">*</span>. </p> <p> <span class="aya" rel="42_15" data-words="32-36">لا حجة بیننا و بینکم</span> -شاید مراد این باشد که هیچ حجت و دلیلی که دلالت کند بر اینکه بعضی از مردم بر بعضی دیگر مقدمند در بین ما نیست، تا یکی از ما با آن دلیل استدلال کند بر اینکه مقدم بر دیگران است. </p> <p>احتمال هم دارد که این نفی کردن حجت کنایه باشد از نفی لازمه آن، یعنی خصومت، و معنای جمله این باشد که ما بر سر این، دعوا و خصومت نداریم که بین ما مردم تفاوت رتبه و درجه هست، برای اینکه رب همه ما یکی است، و ما همگی در اینکه بندگان یک خداییم یکسانیم، و هر یک در گرو عمل خویش هستیم، پس دیگر حجتی یعنی خصومتی در بین نیست، تا هر یک به خاطر به کرسی نشاندن دعوی خود آن حجت را اقامه کند. </p> <p><span class="phrase">از اینجا روشن می‌شود که معنایی که بعضی<span class="footnote" rel="3" title="روح المعانی، ج ۲۵، ص ۲۵">*</span> برای این جمله کرده‌اند درست نیست، و آن این است که احتجاج و خصومتی نیست، چون حق روشن شده، و دیگر احتیاجی برای احتجاج و یا مخالفت نمانده، مگر اینکه کسی بخواهد با علم به حق عناد و لجاجت کند ، چون سیاق کلام و غرض از آن این است که بیان کند که پیامبر (ص) مامور شده بین خود و امتش برابری و مساوات اعلام کند، و در مقام این نیست که چیزی از معارف اصولی را اثبات کند، تا مفسر مذکور کلمه <em rel="fa_42_16_11-11" data-sentence="486:40">حجت</em> را بر روشن شدن حق در آن معارف معنا کند.</span> </p> <p> <span class="aya" rel="42_15" data-words="37-39">الله یجمع بیننا</span> -مراد از ضمیر گوینده <em>نا ما</em> مجموع گوینده و مخاطب در جمله‌های قبل است. و مراد از اینکه فرمود: خدا ما را جمع می‌کند -به طوری که مفسرین گفته‌اند-این است که: خدا ما را در روز قیامت برای حساب و جزاء جمع می‌کند. </p>   <p>سوره انعام، آیه 52.    <code class="page" rel="18,47"/> و بعید نیست که منظور، جمع کردن بین مردم در ربوبیت باشد، چون خدا رب جمیع است، و جمیع بنده اویند. و بنا بر این جمله مورد بحث تاکید همان جمله سابق است که می‌فرمود: <span class="aya" rel="42_15" data-words="23-26">الله ربنا و ربکم</span> و مقدمه و زمینه‌چینی است برای جمله بعد که می‌فرماید: <span class="aya" rel="42_15" data-words="40-42">و إلیه المصیر</span> آن گاه مفاد هر دو جمله این می‌شود که: خدا تنها پدید آرنده ما است، چون رب همه ما است، و منتهای ما به سوی او است، چون بازگشت ما به سوی او است، پس هیچ پدید آرنده‌ای در بین ما بجز خدای عز و جل نیست. </p> <p>مقتضای ظاهر این بود که در تعلیل بفرماید: اللَّه ربی و ربکم لی عملی و لکم اعمالکم لا حجة بینی و بینکم چون این جمله محاذی با جمله: <span class="aya" rel="42_15" data-words="13-18">آمنت بما أنزل الله من کتاب</span> است، همانطور که آنجا فرمود: بگو من ایمان دارم در اینجا نیز باید می‌فرمود:  اللَّه پروردگار من، و پروردگار شما است عمل من برای خودم و عمل شما برای شما است، و حجتی بین من و بین شما نیست و مامور شده‌ام که به عدالت رفتار کنم ولی اینطور نفرمود: بلکه فرمود: اللَّه پروردگار ما و شما است <em>و خلاصه به جای</em> من و شما <em>فرمود: </em> ما و شما و این بدان جهت بود که کلام سابقش یعنی‌ <span class="aya" rel="42_13" data-words="1-8">شرع لکم من الدین ما وصی به نوحا...</span> و نیز جمله‌ <span class="aya" rel="42_13" data-words="35-44">الله یجتبی إلیه من یشاء و یهدی إلیه من ینیب</span> می‌فهماند که در این میان مردمی هم هستند که به آنچه رسول خدا (ص) ایمان آورده ایمان دارند، و دعوت او را می‌پذیرند و شریعتش را پیروی می‌کنند. </p> <p><span class="phrase">پس مراد از کلمه <em>ما</em> در <em rel="fa_42_15_24-24" data-sentence="31:131">ربنا</em> و در <span class="aya" rel="42_15" data-words="27-28">لنا أعمالنا</span> و در <em>بیننا</em> رسول خدا (ص) و مؤمنین به آن جناب است.</span> و <span class="phrase">مراد از مخاطبین در جمله <em rel="fa_42_15_25-26" data-sentence="24:664">و ربکم</em> و  <em rel="fa_42_15_31-31" data-sentence="87:644">اعمالکم</em> و <em>بینکم</em> سایر مردم یعنی اهل کتاب و مشرکین‌اند، و این آیه نظیر آیه شریفه <span class="aya" rel="3_64" data-words="1-35">قل یا أهل الکتاب تعالوا إلی کلمة سواء بیننا و بینکم ألا نعبد إلا الله و لا نشرک به شیئا و لا یتخذ بعضنا بعضا أربابا من دون الله فإن تولوا فقولوا اشهدوا بأنا مسلمون</span><span class="footnote" rel="1" title="بگو ای اهل کتاب بیایید پیرامون یک کلمه یعنی اینکه نباید به جز خدا کسی را بپرستیم، و نباید چیزی را شریکش قرار دهیم، سخن خود را یکی کنیم، و دیگر در بین خود بعضی بعضی دیگر را به جای خدا ارباب نگیرند، و آن گاه اگر دیدی که باز هم اعراض کردند، بگو شاهد باشید که ما مسلمانیم سوره آل عمران، آیه ۶۴">*</span> می‌باشد.</span> </p> <p><code class="aya" rel="42_16"/> <span class="aya" rel="42_16" data-words="1-21">و الذین یحاجون فی الله من بعد ما استجیب له حجتهم داحضة عند ربهم و علیهم غضب و لهم عذاب شدید</span> <span class="phrase">کلمه <em rel="fa_42_16_11-11" data-sentence="5:164">حجت</em> به معنای سخنی است که منظور از آن اثبات و یا ابطال چیزی باشد،   <code class="page" rel="18,48"/> و این واژه از ماده <em>حج</em> گرفته شده که به معنای قصد است.</span> و <span class="phrase">کلمه <em rel="fa_42_16_12-12" data-sentence="5:60">داحض</em> اسم فاعل از  <em rel="fa_42_16_12-12" data-sentence="74:34">دحض</em> است که به معنای بطلان و زوال است.</span> </p> <h3> <span class="title" rel="42_13 42_14 42_15 42_16">مقصود از اینکه فرمود: بعد از آنکه دین خدا استجابت شد حجت منکران خدا باطل است</span> </h3> <p> و معنای آیه به طوری که گفته‌اند این است: کسانی که در باره خدا احتجاج و استدلال می‌کنند تا ربوبیت او را نفی و یا دین او را باطل کنند،  (با اینکه مردم دعوت او را پذیرفته، و داخل دینش شده‌اند، چون حجتش روشن و واضح بود)، حجتشان نزد پروردگارشان باطل و زایل است، و غضبی از خدا برایشان است و عذابی شدید دارند. </p> <p>و ظاهرا مراد از اینکه فرمود: بعد از آنکه استجابت شد استجابت حقیقی است، به اینکه کسانی که دعوت او را استجابت کرده‌اند از روی علم و آگاهی و بدون شک و اضطراب استجابت کرده‌اند، و خلاصه، فطرت سالم انسانیت وادارشان کرده که استجابت کنند، چون دین با معارفی که در آن است فطری بشر است، و بدون هیچ درنگی آن را می‌پذیرد، البته در صورتی که فطرت (به خاطر عوامل خارجی) نمرده باشد. </p> <p>هم چنان که فرموده: <span class="aya" rel="6_36" data-words="1-8">إنما یستجیب الذین یسمعون و الموتی یبعثهم الله</span><span class="footnote" rel="1" title="دعوت ترا تنها کسانی اجابت می‌کنند که گوش شنوا دارند، و اما کفاری که فطرت اولیه شان مرده است خدا همه آنان را مبعوث می‌کند سوره انعام، آیه ۳۶">*</span> و نیز فرموده: <span class="aya" rel="91_7-8" data-words="1-9">و نفس و ما سواها، فألهمها فجورها و تقواها</span><span class="footnote" rel="2" title="سوگند به نفس تکامل یافته که پدید آرنده‌اش تقوی و فجورش را به وی الهام کرد سوره شمس، آیه ۸">*</span> و نیز فرموده: <span class="aya" rel="30_30" data-words="1-10">فأقم وجهک للدین حنیفا فطرت الله التی فطر الناس علیها</span><span class="footnote" rel="3" title="پس روی دل به سوی دین حنیف کن که همان فطرتی است که خدا مردم را بر آن فطرت بیافریده سوره روم، آیه ۳۰">*</span>. </p> <p>و بنا بر این، حاصل معنای آیه این است: کسانی که در خدای تعالی و یا دین او احتجاج می‌کنند، و می‌خواهندبعد از آنکه فطرت سالم و زنده بشر آن را پذیرفته، و یا بعد از آنکه مردم به فطرت سالم خود آن را پذیرفته‌اند، خدا را نفی و یا دین او را باطل سازند، حجتشان نزد پروردگارشان باطل و زایل است، و غضبی از خدا برایشان وارد خواهد شد، و عذابی که نمی‌توان گفت چقدر است خواهند داشت. </p> <p>آیات سابق هم تا اندازه‌ای این وجه را تایید می‌کند، چون در آنها این معنا تذکر داده می‌شد که خدا دینی را تشریع کرد و انبیاء خود را بدان سفارش فرمود و برای اقامه آن دین از بندگانش هر که را می‌خواست انتخاب نمود. پس محاجه کردن در اینکه خدا دینی دارد که       <code class="page" rel="18,49"/> در آن بندگان خود را به عبادت خود واداشته، کار باطلی است، و چون چنین است ممکن است بگوییم: آیه‌ <span class="aya" rel="42_17" data-words="1-7">الله الذی أنزل الکتاب بالحق و المیزان</span> در مقام تعلیل است، و حجتی است که حجت کفار را ابطال می‌سازد-در آن دقت فرمایید. </p> <p>بعضی از مفسرین<span class="footnote" rel="1" title="الدر المنثور، ج ۶، ص ۴">*</span> گفته‌اند: ضمیر در <em>له</em> به رسول خدا (ص) برمی‌گردد و منظور از استجابت کنندگان، اهل کتاب است و منظور از استجابت آنان این است که اعتراف دارند که اوصاف رسول خدا و خصوصیاتش در کتب آسمانی آنان آمده. و مقصود از جمله مورد بحث این است که: محاجه اهل کتاب در باره خدا بعد از آن اعترافهایی که کرده‌اند محاجه‌ای است که در نزد پروردگارشان باطل است. </p> <p>بعضی دیگر<span class="footnote" rel="2" title="مجمع البیان، ج ۹، ص ۲۶">*</span> گفته‌اند: ضمیر در <em>له</em> به رسول خدا (ص) بر می‌گردد، و منظور از استجابت کننده، خود خدای تعالی است که نفرین آن حضرت علیه بزرگان قریش را مستجاب کرد و در جنگ بدر همه را بکشت. و نیز نفرین آن حضرت علیه اهل مکه را مستجاب کرد، و به خشکسالی و قحطی مبتلایشان نمود. و دعای آن جناب برای مستضعفین را مستجاب نمود و ایشان را از چنگال قریش نجات داد. و همچنین سایر معجزات آن حضرت که همه جنبه استجابت داشت. </p> <p>ولی این دو معنی از سیاق آیه به دور است. </p> <h3>بحث روایتی‌ <span class="title" rel="42_16"> (دو روایت در باره شان نزول آیه: <span class="aya" rel="42_16" data-words="1-5">و الذین یحاجون فی الله...</span>) </span> </h3> <p> در روح المعانی در ذیل آیه‌ <span class="aya" rel="42_16" data-words="1-5">و الذین یحاجون فی الله...</span> از ابن عباس و مجاهد نقل کرده که گفته‌اند: این آیه در باره طائفه‌ای از بنی اسرائیل نازل شد که در صدد برآمدند مردم را از اسلام برگردانند و گمراه کنند، و بدین منظور می‌گفتند: کتاب ما قبل از کتاب شما نازل شده، و پیغمبر ما قبل از پیغمبر شما بود، پس دین ما از دین شما بهتر است. و <span class="phrase">در روایتی دیگر به جای کلمه <em rel="fa_42_13_4-5" data-sentence="27:123">دین ما</em> آمده که: پس ما از شما به خدا نزدیک‌تر و سزاوارتریم<span class="footnote" rel="3" title="روح المعانی، ج ۲۵، ص ۲۵">*</span>.</span> </p> <p>و در الدر المنثور است که ابن منذر از عکرمه روایت کرده که گفت: وقتی آیه شریفه <span class="aya" rel="110_1" data-words="1-6">إذا جاء نصر الله و الفتح</span> نازل شد، مشرکین مکه به مؤمنینی که با ایشان تماس داشتند     <code class="page" rel="18,50"/> گفتند: کتاب شما می‌گوید همه مردم دسته دسته به دین خدا درمی‌آیند پس شما هم از شهر ما بیرون شوید، چرا در اینجا مانده‌اید؟. آن گاه آیه‌ <span class="aya" rel="42_16" data-words="1-10">و الذین یحاجون فی الله من بعد ما استجیب له...</span> در این باره نازل شد<span class="footnote" rel="1" title="مجمع البیان، ج ۹، ص ۲۶">*</span>. </p> <p>مؤلف: مضمون این آیه با روایت هیچ تطبیق نمی‌کند، برای اینکه در داستانی که روایت نقل کرده احتجاجی در کار نبوده، و همچنین روایت روح المعانی هم وافی به توجیه جمله <em>ما استجیب له</em> نیست. </p> 
