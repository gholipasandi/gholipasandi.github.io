<h3 class="ayas">سوره الأنفال آیه‌های ۷۲ تا ۷۵</h3><code class="section" rel="8_72-75"/><h3>ترجمه آیات</h3> <p> <span class="trans" rel="8_72">کسانی که ایمان آورده و در راه خدا مهاجرت نموده و با اموال و جانهای خود جهاد کردند و کسانی که (مهاجرین را) جای دادند و یاری کردند آنان بعضیشان اولیای بعضی دیگر (اولیای یکدیگرند) و کسانی که ایمان آوردند (ولی) مهاجرت نکردند میان شما و ایشان ولایت ارث نیست تا آنکه مهاجرت کنند (ولی این مقدار ولایت هست که) اگر از شما در راه دین نصرت بخواهند شما باید یاریشان کنید مگر اینکه بخواهند با قومی بجنگند که میان شما و آن قوم پیمانی باشد و خداوند به آنچه می‌کنید بیناست.  «۷۲» </span><span class="trans" rel="8_73">و کسانی که کفر ورزیدند بعضی‌شان اولیاء بعضی دیگرند (اولیای همند) و اگر آنچه قبلا دستور دادیم انجام ندهید فتنه‌ای در زمین و فساد بزرگی را ببار می‌آورد. <code class="page" rel="9,188"/> «۷۳» </span><span class="trans" rel="8_74"> و کسانی که ایمان آورده و مهاجرت کرده و در راه خدا جهاد نمودند و کسانی که (از اهل مدینه به مهاجرین) منزل داده و یاری کردند آنها به حقیقت اهل ایمانند و هم آمرزش خدا و روزی نیکوی بهشتی مخصوص آنها است.  «۷۴» </span><span class="trans" rel="8_75">و کسانی که بعدا ایمان آورده و مهاجرت نموده و با شما به جهاد پرداختند ایشان هم از شمایند و در کتاب خدا خویشاوندان (در ارث بردن از یکدیگر) بعضی اولی و نزدیکترند به بعضی دیگر که خدا به هر چیز داناست «۷۵» </span></p>     <h3>بیان آیات</h3> <p> این آیات سوره مورد بحث را ختم می‌کند، و به یک معنا برگشت معنای آن به آیاتی است که سوره به آن افتتاح می‌شد. و در آن موالات میان مؤمنین را واجب نموده، مگر اینکه بعضی مهاجرت بکنند و بعضی تخلف کنند، و رشته موالات میان آنان و کفار بکلی قطع گردد. </p> <p> <span class="aya" rel="8_72" data-words="1-7">إن الذین آمنوا و هاجروا و جاهدوا</span>... <span class="aya" rel="8_72" data-words="21-22">أولیاء بعض</span> مقصود از مهاجرین در این آیه دسته اول از مهاجرین‌اند که قبل از نزول این سوره مهاجرت کرده بودند، به دلیل اینکه در آخر آیات مورد بحث می‌فرماید: و کسانی که بعدا ایمان می‌آورند و مهاجرت می‌کنند . و منظور از کسانی که به مسلمانان منزل دادند و رسول اللَّه  (ص) را یاری کردند طائفه انصار است و مسلمانان در ایام نزول این آیات منحصر به همین دو طائفه یعنی مهاجر و انصار بودند، مگر عده خیلی کمی که در مکه ایمان آورده و هنوز مهاجرت نکرده بودند. </p> <h3> <span class="title" rel="8_72">معنای برقرار بودن ولایت بین مهاجرین و انصار <span class="aya" rel="8_72" data-words="19-22">أولئک بعضهم أولیاء بعض</span> </span> </h3> <p>خداوند میان این دو طائفه ولایت برقرار کرده و فرموده: <span class="aya" rel="8_72" data-words="19-22">أولئک بعضهم أولیاء بعض</span> و این ولایت معنایی است اعم از ولایت میراث و ولایت نصرت و ولایت أمن. به این معنا که حتی اگر یک فرد مسلمان کافری را امان داده باشد امانش در میان تمامی مسلمانان نافذ است، بنا بر این همه مسلمانان نسبت به یکدیگر ولایت دارند یک مهاجر ولی تمامی مهاجرین و انصار است، و یک انصاری ولی همه انصار و مهاجرین است، و دلیل همه اینها این است که ولایت در آیه بطور مطلق ذکر شده. </p> <p>بعضیها گفته‌اند مدرک ارث به مواخات همین آیه است و لیکن در آیه هیچ قرینه‌ای که دلالت کند بر انصراف اطلاق ولایت به ولایت ارث وجود ندارد و هیچ شاهدی نیست بر اینکه بگوییم این آیه راجع است به ولایت ارثی که رسول خدا (ص) به وسیله<code class="page" rel="9,189"/> عقد برداری میان مهاجرین و انصار اجرا می‌کرد، و تا مدتی از یکدیگر ارث می‌بردند تا آنکه بعدها نسخ شد. </p> <p> <span class="aya" rel="8_72" data-words="23-28">و الذین آمنوا و لم یهاجروا...</span> معنای این آیه روشن است. این آیه ولایت را در میان مؤمنین مهاجرین و انصار و میان مؤمنینی که مهاجرت نکردند نفی می‌کند، و می‌فرماید: میان دسته اول و دسته دوم هیچ قسم ولایتی نیست جز ولایت نصرت، اگر دسته دوم از شما یاری طلبیدند یاریشان بکنید، ولی بشرطی که با قومی سر جنگ داشته باشند که بین شما و آن قوم عهد و پیمانی نباشد. </p> <h3> <span class="title" rel="8_72 8_73 8_74 8_75">دوستی با کفار، انتشار سیره و روش آنان در میان مسلمین و در نتیجه فتنه و فساد در پی دارد</span> </h3> <p> <code class="aya" rel="8_73"/> <span class="aya" rel="8_73" data-words="1-6">و الذین کفروا بعضهم أولیاء بعض</span> یعنی کفار ولایتشان در میان خودشان است و به اهل ایمان تجاوز نمی‌کند، پس مؤمنین نمی‌توانند آنان را دوست بدارند، و این معنا از اینجا استفاده می‌شود که جمله‌ <span class="aya" rel="8_72" data-words="20-22">بعضهم أولیاء بعض</span> مانند جمله‌ <span class="aya" rel="8_72" data-words="19-22">أولئک بعضهم أولیاء بعض</span> که در باره مؤمنین فرمود جمله‌ایست انشایی و امری، به صورت جمله‌ای خبری. و در حقیقت در این جمله ولایت کفار را در میان خودشان، جعل می‌کند و در باره این تعبیر بحسب عقل هیچ احتمالی نمی‌رود جز همین که گفتیم: می‌خواهد سرایت و تجاوز ولایت کفار را بر مؤمنین نفی کند و بفرماید اهل ایمان نباید آنان را دوست بدارند. </p> <p> <span class="aya" rel="8_73" data-words="7-15">إلا تفعلوه تکن فتنة فی الأرض و فساد کبیر</span> این جمله اشاره است به مصلحت تشریع ولایت به آن نحوی که تشریع فرمود، چون بطور کلی ولایت و دوست داشتن یکدیگر از اموری است که هیچ جامعه‌ای از جوامع بشری و مخصوصا جوامع اسلامی که بر اساس پیروی حق و گسترش عدالت الهی تاسیس می‌شود از آن خالی نیست، و معلوم است که دوستی کفار که دشمن چنین جامعه‌ای هستند موجب می‌شود افراد اجتماع با آنان خلط و آمیزش پیدا کنند. و اخلاق و عقاید کفار در بین ایشان رخنه یابد، و در نتیجه سیره و روش اسلامی که مبنایش حق است بوسیله سیره و روش کفر که اساسش باطل و پیروی هوی است و در حقیقت پرستش شیطان است از میان آنان رخت بربندد، هم چنان که در روزگار خود ملاحظه کردیم که چنین شد، و صدق ادعای این آیه را به چشم خود دیدیم. </p> <p><code class="aya" rel="8_74"/> <span class="aya" rel="8_74" data-words="1-5">و الذین آمنوا و هاجروا...</span> این جمله حقیقت ایمان را برای کسی اثبات می‌کند که حقیقتا متصف به آثار آن باشد، و چنین کسی را وعده آمرزش و رزق کریم می‌دهد. </p> <p><code class="aya" rel="8_75"/> <span class="aya" rel="8_75" data-words="1-12">و الذین آمنوا من بعد و هاجروا و جاهدوا معکم فأولئک منکم</span> <code class="page" rel="9,190"/> این جمله خطاب است به مهاجرین طبقه اول و به انصار، و در این خطاب مهاجرین بعدی و آنهایی را که بعد از این ایمان می‌آورند و با طبقه اول به جهاد می‌پردازند به آنان ملحق کرده و در مساله ولایت، ایشان را نیز شرکت داده است. </p> <p> <span class="aya" rel="8_75" data-words="13-21">و أولوا الأرحام بعضهم أولی ببعض فی کتاب الله...</span> این جمله راجع به ولایت ارث است که خداوند آن را در میان ارحام و خویشاوندان تشریع می‌کند، و آن را منحصر در ارحام می‌نماید و اما بقیه اقسام ولایت منحصر در ارحام نیست. </p> <h3> <span class="title" rel="8_75 8_72 8_73 8_74"> (منسوخ گشتن حکم ارث به مؤاخات (برادر خواندگی)، بطلان قول به عصبه در ارث و...) </span> </h3> <p> این آیه حکم سابق را که عبارت بود از ارث بردن بسبب عقد برادری نسخ می‌کند، چون قبل از این آیه پیغمبر (ص) در اوایل هجرت حکم ارث به مواخات را در میان مسلمانان اجراء می‌کرد و این خود روشن است که آیه شریفه ارث به قرابت را بطور مطلق اثبات می‌کند چه اینکه وارث دارای سهم باشد و چه نباشد، چه اینکه عصبه باشد و یا نباشد. </p> <h3>بحث روایتی</h3> <p> در مجمع البیان از امام باقر (ع) روایت می‌کند که فرمود: مسلمانان صدر اسلام به سبب مواخات (عقد اخوت) از یکدیگر ارث می‌بردند<span class="footnote" rel="1" title="مجمع البیان ج ۴ ص ۵۶۱">*</span>. </p> <p>مؤلف: این روایت هم دلیل نمی‌شود بر اینکه آیه‌ <span class="aya" rel="8_72" data-words="1-3">إن الذین آمنوا</span> در باره ولایت اخوت نازل شده. </p> <p>و در کافی به سند خود از ابی بصیر از ابی جعفر (ع) روایت کرده که فرمود: دایی و خاله وقتی ارث می‌برند که کسی با ایشان نباشد، چون خدای تعالی می‌فرماید: <span class="aya" rel="8_75" data-words="13-21">و أولوا الأرحام بعضهم أولی ببعض فی کتاب الله</span><span class="footnote" rel="2" title="فروع کافی ج ۷ ص ۱۱۹">*</span>. </p> <p>مؤلف: این روایت را عیاشی نیز از ابی بصیر از امام ابی جعفر (ع) نقل کرده ولی سندش را ذکر نکرده است<span class="footnote" rel="3" title="تفسیر عیاشی ج ۲ ص ۷۱ ش ۸۳">*</span>. </p> <p>و در تفسیر عیاشی از زراره از ابی جعفر (ع) نقل کرده که در تفسیر آیه       <code class="page" rel="9,191"/> <span class="aya" rel="8_75" data-words="13-21">و أولوا الأرحام بعضهم أولی ببعض فی کتاب الله</span> فرموده: بعضی از خویشاوندان در ارث بردن اولای از بعضی دیگرند، چون به میت نزدیکترند، و هر که به میت نزدیکتر است در ارث بردن سزاوارتر است. آن گاه امام (ع) فرمود: مادر میت و برادر و خواهر مادریش و پسرش اولی و نزدیکترند به او، آیا مادر به میت نزدیکتر از برادران و خواهرانش نیست<span class="footnote" rel="1" title="تفسیر عیاشی ج ۲ ص ۷۲ ش ۸۶">*</span>. </p> <p>و نیز در همین کتاب از ابن سنان از ابی عبد اللَّه (ع) روایت کرده که فرمود: وقتی که عثمان بن عفان با علی بن ابی طالب (ع) در ارث مردی که می‌میرد و دارای عصبه نیست و لیکن خویشاوندی دارد که از او ارث نمی‌برند اختلاف کردند، و عثمان گفت میان خویشاوند فریضه‌ای نیست. حضرت در پاسخش فرمود: ارثش مال خویشاوندش است، برای اینکه خدای تعالی می‌فرماید: <span class="aya" rel="8_75" data-words="13-21">و أولوا الأرحام بعضهم أولی ببعض فی کتاب الله</span> عثمان گفت: من میراثش را به بیت المال مسلمین می‌دهم، و احدی از خویشاوندانش ارث نمی‌برند<span class="footnote" rel="2" title="تفسیر عیاشی ج ۲ ص ۷۱ ش ۸۴">*</span>. </p> <p>مؤلف: روایات وارده از ائمه اهل بیت (ع) در اینکه قول به عصبه باطل است و استنادشان به آیه مزبور بسیار است. </p> <p>و در الدر المنثور است که طیالسی، طبرانی، ابو الشیخ و ابن مردویه از ابن عباس روایت کرده‌اند که گفت: رسول خدا (ص) میان اصحابش عقد اخوت برقرار نمود، و بعضی از ایشان از بعضی دیگر ارث بردند، تا آنکه آیه‌ <span class="aya" rel="8_75" data-words="13-21">و أولوا الأرحام بعضهم أولی ببعض فی کتاب الله</span> نازل شد، و از آن ببعد این نوع ارث بردن را ترک کردند، و تنها به ملاک نسب از یکدیگر ارث می‌بردند<span class="footnote" rel="3" title="الدر المنثور ج ۳ ص ۲۰۷">*</span>. </p> <p>و در کتاب معانی الاخبار به سند خود بطور رفع از موسی بن جعفر (ع) روایت می‌کند که در آن مناظره‌ای که با هارون کردند، هارون عرض کرد: پس به چه مناسبت ادعا می‌کنید که از رسول خدا (ص) ارث برده‌اید، با اینکه با بودن عمو پسر عمو ارث نمی‌برد، و رسول خدا (ص) در موقعی که از دنیا می‌رفت ابو طالب قبلا از دنیا رفته بود، و عمویش عباس زنده بود و با زنده بودن عباس علی (ع) ارث نمی‌برد-تا آنجا که امام می‌فرماید به او گفتم: رسول خدا (ص) به کسی که مهاجرت نکرده بود ارث       <code class="page" rel="9,192"/> نداد، و میان او و مسلمانان ولایت (ارث) برقرار نکرده بود مگر آنکه مهاجرت می‌کردند. </p> <p>هارون گفت: دلیلت بر این مدعا چیست؟ گفتم کلام خدای تعالی که می‌فرماید: <span class="aya" rel="8_72" data-words="23-36">و الذین آمنوا و لم یهاجروا ما لکم من ولایتهم من شیء حتی یهاجروا</span> و عموی من عباس از آنهایی بود که مهاجرت نکرد. هارون گفت: من از تو ای موسی سؤالی می‌کنم، و آن اینست که آیا بر طبق این ادعا هیچ به کسی از دشمنان ما فتوی داده‌ای، و یا در این مساله برای احدی از فقهاء به این دلیل استدلال کرده‌ای؟ گفتم به خدا سوگند، نه، و هیچ کس جز امیر المؤمنین از من در این باره سؤالی نکرده...<span class="footnote" rel="1" title="معانی الاخبار و عیون اخبار الرضا، ج ۱ ص ۶۷">*</span> مؤلف: این روایت را شیخ مفید نیز در کتاب اختصاص نقل کرده است<span class="footnote" rel="2" title="الاختصاص ص ۵۱">*</span>. </p> 
