<h3 class="ayas">سوره مریم آیه‌های ۶۶ تا ۷۲</h3><code class="section" rel="19_66-72"/><h3>ترجمه آیات</h3> <p> <span class="trans" rel="19_66">انسان می‌گوید: آیا پس از مردن در آینده زنده (از قبر) بیرون خواهم آمد؟.  «۶۶» </span><span class="trans" rel="19_67">مگر همین انسان به یاد ندارد که ما از اول او را آفریدیم در حالی که چیزی نبود.  «۶۷» </span><span class="trans" rel="19_68">به پروردگارت قسم ایشان را با شیطانها محشور کنیم و همه را به زانو در آورده پیرامون جهنم حاضر سازیم.  «۶۸» </span><span class="trans" rel="19_69">آن گاه از هر گروه هر کدامشان که به سرکشی خدای رحمان جری‌تر بوده جدا کنیم.  «۶۹» </span><span class="trans" rel="19_70">آن گاه کسانی را که به وارد شدن جهنم سزاوارترند بهتر بشناسیم.  «۷۰» </span><span class="trans" rel="19_71">هیچ کس از شما نیست مگر وارد جهنم می‌شود که بر پروردگارت حتمی و مقرر است.  «۷۱» </span><span class="trans" rel="19_72">آن گاه کسانی را که تقوی پیشه کرده‌اند از آن رهایی می‌بخشیم و ستمگران را به زانو در آورده در آن واگذاریم.  «۷۲» </span></p>           <h3>بیان آیات</h3> <p> از اینجا به بعد، دو باره بر سر مطلب قبل از دو آیه‌ای که گفتیم به منزله جمله معترضه است بر می‌گردد و در حقیقت از اینجا دنباله جمله‌ <span class="aya" rel="19_59" data-words="1-12">فخلف من بعدهم خلف أضاعوا الصلاة و اتبعوا الشهوات فسوف یلقون غیا</span> تعقیب می‌شود، و بعضی از سخنانی که از باب غی و ضلالت زدند برای نمونه ذکر می‌شود و از همه آن سخنان تنها سه تا نقل شده یکی سخنی که در باره معاد زدند، و یکی پیرامون نبوت و یکی پیرامون مبدء. </p> <p>در این آیات، یعنی از جمله‌ <span class="aya" rel="19_66" data-words="1-3">و یقول الإنسان</span>... <span class="aya" rel="19_72" data-words="5-9">و نذر الظالمین فیها جثیا</span> که هفت آیه است، حکایت سخن ایشان در استبعاد از قیامت، و پاسخ از آن نقل شده و آثار سوء و وبالی که در سخن ایشان است خاطر نشان می‌سازد. </p> <h3> <span class="title" rel="19_66">توضیحی در باره اینکه استبعاد معاد را از  <em>انسان</em> حکایت کرده و فرموده: <span class="aya" rel="19_66" data-words="1-10">و یقول الإنسان أ إذا ما مت لسوف أخرج حیا...</span> </span> </h3> <p> <span class="aya" rel="19_66" data-words="1-10">و یقول الإنسان أ إذا ما مت لسوف أخرج حیا</span>. </p> <p>این جمله حکایت کلام انسان در انکار بعث و استبعادش از آن است، البته این سخن تنها از کفار بت‌پرست و منکرین صانع بلکه از کسانی هم که هنوز به دلیل معاد بر نخورده‌اند سر می‌زند، بعضی گفته‌اند: به همین جهت در مقامی که جا داشت بفرماید <em>و یقول الکافر</em> یا بفرماید: و یقول الذین کفروا فرمود: <span class="aya" rel="19_66" data-words="1-3">و یقول الإنسان</span> لیکن این حرف صحیح نیست، زیرا با جمله آینده که می‌فرماید: <span class="aya" rel="19_68" data-words="1-5">فو ربک لنحشرنهم و الشیاطین</span>... <span class="aya" rel="19_70" data-words="8-8">صلیا</span> نمی‌سازد. </p> <p>و بعید نیست که مراد از انسانی که این حرف را زده کافر منکر معاد باشد، و علت تعبیر از آن به انسان این بوده باشد که چون از همین طایفه از انسانها نیز توقع نمی‌رفت چنین حرفی را بزنند، چون خدای تعالی خود او را نیز مجهز به جهازات عقلی کرده، و او به یادش هست که خداوند قبلا او را خلق کرده بود با اینکه هیچ بود، پس دیگر چه استبعادی می‌کند از اینکه دوباره او را زنده کند، پس استبعاد او استبعاد دارد، و لذا لفظ انسان را تکرار کرد، چون جواب از اشکال و استبعاد او را چنین شروع کرد: <span class="aya" rel="19_67" data-words="1-13">أ و لا یذکر الإنسان أنا خلقناه من قبل و لم یک شیئا</span> یعنی او با اینکه انسان است، جا نداشت چیزی را که نظیرش را دیده استبعاد کند، با اینکه هنوز خلقت نخست خود را فراموش نکرده است. </p> <p>و شاید تعبیری که صیغه <em>مضارع-آینده</em> در جمله <span class="aya" rel="19_66" data-words="2-3">یقول الإنسان</span> -انسان می‌گوید  اشاره‌ای به این باشد که این سخن و این استبعاد از این به بعد هم در انسان‌ها خواهد آمد، یعنی از این به بعد نیز افرادی منکر معاد، و یا مردد در آن پیدا خواهند شد. <code class="page" rel="14,118"/><code class="aya" rel="19_67"/> <span class="aya" rel="19_67" data-words="1-13">أ و لا یذکر الإنسان أنا خلقناه من قبل و لم یک شیئا</span>. </p> <p>استفهام در این آیه از تعجب و استبعاد است، و معنای آیه روشن است، زیرا در آن استبعاد کفار را چنین جواب می‌دهد که: نظیر آن اتفاق افتاده، و دیده‌اید، و بنا بر این آیه شریفه در اثبات امکان معاد نظیر آیه‌ <span class="aya" rel="36_78-79" data-words="1-20">و ضرب لنا مثلا و نسی خلقه، قال من یحی العظام و هی رمیم، قل یحییها الذی أنشأها أول مرة</span>... <span class="aya" rel="36_81" data-words="1-13">أ و لیس الذی خلق السماوات و الأرض بقادر علی أن یخلق مثلهم</span><span class="footnote" rel="1" title="و برای ما مثلی (جاهلانه) زد و در حالی که خلقت (اولی) خود را فراموش کرده بود گفت این استخوانهای پوسیده را چه کسی زنده خواهد کرد؟ بگو آنها را همان کسی زنده می‌کند که اول بار آنها را به وجود آورد آیا آن خدایی که آسمانها و زمین را آفریده بر آفرینش مانند شما قادر نیست؟ !سوره یس، آیات ۷۸-۸۱">*</span> می‌باشد. </p> <p>حال اگر کسی بپرسد احتجاج برای اثبات معاد به وقوع مثل آن کافی نیست، زیرا تنها امکان خلقت مثل را می‌رساند نه اینکه بازگشت خود شخص را اثبات کند و حال آنکه منظور اثبات آن است، و اینکه ثابت کند انسان با همین شخص و هیکلش (نه هیکلی نظیر این) بازگشت می‌کند، و دلیل مذکور این را نمی‌رساند؟. </p> <h3> <span class="title" rel="19_66 19_67 19_68 19_69 19_70 19_71 19_72">جواب به این اشکال که استدلال برای اثبات معاد به وقوع مثل آن (خلقت انسان از هیچ) باز گشت خود شخص را اثبات نمی‌کند</span> </h3> <p> در جواب، بعضی گفته‌اند: این آیات در صدد اثبات بازگشت بدنها است، به طوری که مخلوق اولی و شخصیت‌انسانی دوباره برگردد، نه اینکه عین بدنها دوباره برگردد چون بدنها به تنهایی شخصیت انسانی را تشکیل نمی‌دهند، بلکه مجموع نفس و بدن آن را تشکیل می‌دهد، پس اگر نفس عین آن نفس باشد، ولی بدن مثل آن نباشد مضر به وحدت شخصیت نیست، هم چنان که می‌بینیم شخصیت انسان در همه طول زندگیش محفوظ است، با اینکه بدنش عین بدن اولی یعنی زمان کودکیش نیست، و مرتب و حال به حال اجزای آن در تغیر و تبدل است، و بدن او در حال دوم غیر بدن در حال اول او است، ولی خود انسان باقی است، و شخصیتش در هر دو حال یکی است، چون نفس او یکی است. </p> <p>و به همین معنا اشاره‌ای می‌کند این آیه‌ <span class="aya" rel="32_10" data-words="1-12">و قالوا أ إذا ضللنا فی الأرض أ إنا لفی خلق جدید</span>... <span class="aya" rel="32_11" data-words="1-7">قل یتوفاکم ملک الموت الذی وکل بکم</span><span class="footnote" rel="2" title="(کافران) گفتند آیا پس از آنکه ما در زمین نابود شدیم باز از نو زنده خواهیم شد؟ بگو فرشته مرگ که مامور قبض روح شما است جان شما را خواهد گرفت سوره سجده، آیات ۱۰ و ۱۱">*</span> یعنی شما در زیر خاکها گم نمی‌شوید، بلکه در دم جان دادن شما را از بدنهاتان می‌گیرند و محفوظ نگاه می‌دارند، نه گم می‌شوید و نه نابود می‌گردید. </p> <p>     <code class="page" rel="14,119"/><code class="aya" rel="19_68"/> <span class="aya" rel="19_68" data-words="1-10">فو ربک لنحشرنهم و الشیاطین ثم لنحضرنهم حول جهنم جثیا</span>. </p> <p>کلمه <em>جثی</em> جمع جاثی است، و وزنش در اصل فعول بوده و جاثی کسی را گویند که بر دو زانو نشسته باشد، و به ابن عباس نسبت داده‌اند که گفته: جثی جمع جثوة است، که به معنای سنگ و خاک انباشته است<span class="footnote" rel="1" title="روح المعانی، ج ۱۶، ص ۱۱۹">*</span>، و مقصود از آن در این آیه این است که مردم روز قیامت انبوه انبوه و دسته دسته حاضر می‌شوند، دسته‌های متراکم، که از کول هم بالا می‌روند، و این معنا با سیاق آیه متناسب‌تر است. </p> <p>ضمیر جمع در <span class="aya" rel="19_68" data-words="3-3">لنحشرنهم</span> و در <span class="aya" rel="19_68" data-words="7-7">لنحضرنهم</span> به کفار برمی‌گردد، و آیه شریفه تا سه آیه متعرض حال کفار، و منکرین معاد در قیامت است، و این روشن است. ولی بعضی<span class="footnote" rel="2" title="روح المعانی، ج ۱۶، ص ۱۱۸">*</span> گفته‌اند: هر دو ضمیر به عموم مردم از مؤمن و کافر بر می‌گردد، و همین حرف را در ضمیر <em>کم</em> در <span class="aya" rel="19_71" data-words="1-5">و إن منکم إلا واردها</span> زده‌اند. لیکن این حرف صحیح نیست زیرا لحن این سه آیه لحن عذاب و خشم است، و با عمومیت نمی‌سازد. </p> <p>مراد از اینکه فرمود <span class="aya" rel="19_68" data-words="3-5">لنحشرنهم و الشیاطین</span> این است که در بیرون قبرها ایشان را با اولیاءشان، که شیطانهایند جمع می‌کنیم، چون به خاطر ایمان نداشتن از غاویان شدند،  <span class="aya" rel="19_59" data-words="10-12">فسوف یلقون غیا</span> -به زودی غی را که از خود ایشان است ملاقات می‌کنند و در جایی دیگر بیان کرده که شیطانها اولیای غاویانند، و فرموده: <span class="aya" rel="7_27" data-words="26-32">إنا جعلنا الشیاطین أولیاء للذین لا یؤمنون</span><span class="footnote" rel="3" title="سوره اعراف، آیه ۲۷">*</span> و نیز فرموده: <span class="aya" rel="15_42" data-words="1-11">إن عبادی لیس لک علیهم سلطان إلا من اتبعک من الغاوین</span><span class="footnote" rel="4" title="سوره حجر، آیه ۴۲">*</span>. </p> <p>و یا ممکن است مراد قرین‌های ایشان باشد، یعنی ایشان را با قرین‌هایشان محشور می‌کنیم، هم چنان که فرمود: <span class="aya" rel="43_36" data-words="1-12">و من یعش عن ذکر الرحمن نقیض له شیطانا فهو له قرین</span>،... <span class="aya" rel="43_38-39" data-words="1-23">حتی إذا جاءنا قال یا لیت بینی و بینک بعد المشرقین فبئس القرین، و لن ینفعکم الیوم إذ ظلمتم، أنکم فی العذاب مشترکون</span><span class="footnote" rel="5" title="سوره زخرف، آیات ۳۶ و ۳۸ و ۳۹">*</span>. </p> <p>و معنای آیات این است که به پروردگارت سوگند، که همه را روز قیامت با اولیاء و قرینهای شیطانیشان جمع می‌کنیم، آن گاه پیرامون جهنم برای چشیدن عذاب جمعشان می‌کنیم، در حالی که همه از در ذلت به زانو در آمده باشند، یا در حالی که همه دسته دسته،           <code class="page" rel="14,120"/> انبوه گشته باشند. </p> <p>و در اینکه فرمود <span class="aya" rel="19_68" data-words="1-2">فو ربک</span> التفاتی از تکلم با غیر به غیبت به کار رفته (یعنی قبلا به صیغه متکلم مع الغیر بود ولی در اینجا) خدای تعالی غایب فرض شد و شاید نکته آن همان باشد که در سابق در ذیل کلمه‌ <span class="aya" rel="19_64" data-words="5-6">بأمر ربک</span> گذراندیم، و نظیرش نیز در جمله آینده که می‌فرماید <span class="aya" rel="19_71" data-words="6-9">کان علی ربک حتما</span> به کار رفته. </p> <p><code class="aya" rel="19_69"/> <span class="aya" rel="19_69" data-words="1-10">ثم لننزعن من کل شیعة أیهم أشد علی الرحمن عتیا</span>. </p> <p><span class="phrase">کلمه <em rel="fa_19_69_2-2" data-sentence="5:595">نزع</em> به معنای استخراج است، و کلمه <em rel="fa_19_69_5-5" data-sentence="88:552">شیعه</em> به معنای جماعتی است که یکدیگر را بر امری یاری دهند، و یا همه پیرو یک عقیده باشند، و کلمه <em rel="fa_19_69_10-10" data-sentence="233:450">عتی</em> که در اصل  <em rel="fa_19_69_10-10" data-sentence="302:425">عتوی</em> ، بر وزن فعول بوده به معنای تمرد و عصیان است، و ظاهرا جمله‌ <span class="aya" rel="19_69" data-words="6-7">أیهم أشد</span> جمله‌ای استفهامی است، که در جای مفعول <em rel="fa_19_69_2-2" data-sentence="522:248">لننزعن</em> قرار گرفته، تا دلالت کند بر اینکه تمام عنایت در تعیین و تمیز است، نظیر آیه‌ <span class="aya" rel="17_57" data-words="1-9">أولئک الذین یدعون یبتغون إلی ربهم الوسیلة أیهم أقرب</span><span class="footnote" rel="1" title="سوره اسری، آیه ۵۷">*</span>.</span> </p> <p>و معنای آن این است که به زودی از هر جماعتی که متشکل شدند، متمردترین آنها نسبت به خدای رحمان را بیرون می‌آوریم، یعنی رؤسا و امامان ضلالت را بیرون می‌آوریم. </p> <p>بعضی<span class="footnote" rel="2" title="تفسیر فخر رازی، ج ۲۱، ص ۲۴۲">*</span> گفته‌اند: معنایش این است ما بعد از بیرون آوردن متمردترین ایشان، باز به متمردترین بقیه و باز به متمردین بقیه می‌پردازیم، و در نتیجه همه را بیرون می‌کنیم. </p> <p>و در کلمه‌ <span class="aya" rel="19_69" data-words="8-9">علی الرحمن</span> التفاتی به کار رفته، و شاید نکته آن اشاره به این باشد که تمرد آنان بسیار بزرگ است، چون تمرد کسی است که رحمتش همه چیز را فرا گرفته، و ایشان از او جز رحمت چیزی ندیدند، چنین خدایی را تمرد کردند. </p> <p><code class="aya" rel="19_70"/> <span class="aya" rel="19_70" data-words="1-8">ثم لنحن أعلم بالذین هم أولی بها صلیا</span>. </p> <p><span class="phrase">کلمه <em rel="fa_19_70_8-8" data-sentence="5:349">صلی</em> در اصل <em rel="fa_19_70_8-8" data-sentence="66:328">صلوی</em> بر وزن فعول (مصدر) بوده، وقتی گفته می‌شود:  صلی النار یصلاها صلیا و صلیا که شخص مورد نظر حرارت آتش را تحمل کرده باشد، پس معنای آیه این است که سوگند می‌خورم، که ما داناتریم به اینکه چه کسی سزاوارتر به مقاسات حرارت آتش است، یعنی زمام کم و زیادی حرارت آتش در درکات عذاب، و مراتب استحقاق ایشان به دست ما است، و بر ما مشتبه نمی‌شود.</span> </p> <h3> <span class="title" rel="19_71"><span class="phrase">تفصیلی در مورد مدلول آیه: <span class="aya" rel="19_71" data-words="1-5">و إن منکم إلا واردها...</span> و بیان اینکه <em rel="fa_19_71_5-5" data-sentence="117:50">ورود</em> در آیه به معنای حضور و اشراف عموم مردم بر آتش است</span></span> </h3> <p> <code class="aya" rel="19_71"/><code class="aya" rel="19_72"/> <span class="aya" rel="19_71" data-words="1-10">و إن منکم إلا واردها کان علی ربک حتما مقضیا</span>. </p> <p><span class="phrase">خطاب <em>کم</em> به عموم مردم است، چه کافر و چه مسلمان، به دلیل اینکه در آیه بعد می‌فرماید: <span class="aya" rel="19_72" data-words="1-4">ثم ننجی الذین اتقوا</span> و ضمیر در کلمه <em rel="fa_19_71_5-5" data-sentence="181:220">واردها</em> به آتش بر می‌گردد، و چه بسا بعضی<span class="footnote" rel="1" title="روح المعانی، ج ۱۶، ص ۱۲۱">*</span> گفته باشند که: خطاب به خصوص کفار نامبرده در آیات سه‌گانه گذشته است، و در کلام التفاتی از غیبت به حضور به کار رفته.</span> و لیکن این حرف صحیح نیست، زیرا با سیاق آیه بعدی نمی‌سازد. </p> <p><span class="phrase">کلمه <em rel="fa_19_71_5-5" data-sentence="5:1408">ورود</em> بر خلاف <em>صدور</em> است، به طوری که از کتب لغت بر می‌آید به معنای دنبال آب رفتن است، راغب در مفردات گفته: <em rel="fa_19_71_5-5" data-sentence="169:1286">ورود</em> در اصل به قصد آب رفتن است، ولی بعدا در غیر آب هم استعمال شده، مثلا می‌گویند: وردت الماء ارده ورودا وارد آب شدم وارد شدنی، که من وارد و آب مورود است، و نیز می‌گویند: اوردت الإبل الماء  شتر را به آب وارد کردم، و لذا خدای تعالی می‌فرماید: <span class="aya" rel="28_23" data-words="1-5">و لما ورد ماءمدین</span> -و چون وارد آب مدین شد <em>و کلمه</em> ورد آبی است که آماده برای ورود باشد، و کلمه <em rel="fa_19_71_5-5" data-sentence="618:882">ورد</em> معنایش خلاف <em>صدر</em> است، و نیز به معنای روزی است که شب وارد می‌شود، این کلمه برای رساندن شدت عذاب در آتش هم استعمال شده، از آن جمله خدای تعالی فرموده: <span class="aya" rel="11_98" data-words="5-6">فأوردهم النار</span> -ایشان را به آتش وارد کرد <em>و نیز فرموده: </em> <span class="aya" rel="11_98" data-words="7-9">و بئس الورد</span> المورود-و چه بد مقصدی است برای قاصدان و نیز فرموده: <span class="aya" rel="19_86" data-words="4-6">إلی جهنم وردا</span>، <span class="aya" rel="21_98" data-words="10-12">أنتم لها واردون</span> <em> و ما وردوها و</em> وارد به کسی می‌گویند که پیشاپیش کاروان می‌رود، تا برای آنان آب پیدا کند هم چنان که فرمود:  <span class="aya" rel="12_19" data-words="4-5">فأرسلوا واردهم</span> -مامور آب خود را فرستادند این بود آن مقدار از کلام راغب که مورد حاجت بود<span class="footnote" rel="2" title="مفردات راغب، ماده &lt;em&gt;ورد&lt;/em&gt; ">*</span>.</span> </p> <p>و به همین کلام استناد جسته‌اند مفسرینی که گفته‌اند: مردم نزد آتش و در لبه آن حاضر می‌شوند، ولی داخل آن نمی‌شوند و به این آیه استدلال کرده‌اند که خدای تعالی در باره موسی وقتی که به کنار چاه مدین آمد و در آنجا مردمی را بر سر چاه دید، فرموده: <span class="aya" rel="28_23" data-words="1-11">و لما ورد ماء مدین وجد علیه أمة من الناس یسقون</span><span class="footnote" rel="3" title="و هنگامی که به (چاه) آب مدین رسید، گروهی از مردم را در آنجا دید که (چهار پایان خود را) سیراب می‌کنند سوره قصص، آیه ۲۳">*</span> و معلوم است که موسی داخل آب نشد، پس در آیه مورد بحث هم معنا این نیست که مردم همگی داخل آتش می‌شوند، و نیز به این آیه استدلال       <code class="page" rel="14,122"/> کرده‌اند که سیاره و کاروان کنعان آب آور خود را به سراغ آب فرستادند: <span class="aya" rel="12_19" data-words="4-7">فأرسلوا واردهم فأدلی دلوه</span><span class="footnote" rel="1" title="سوره یوسف، آیه ۱۹">*</span>. و نیز به این آیه استدلال کرده‌اند که می‌فرماید: <span class="aya" rel="21_101-102" data-words="1-12">إن الذین سبقت لهم منا الحسنی أولئک عنها مبعدون، لا یسمعون حسیسها</span><span class="footnote" rel="2" title="کسانی که از ناحیه خدا حسنی بر ایشان تقدیر شده، ایشان از آتش دور نگه داشته می‌شوند، به حدی که صدای آن را نمی‌شنوند سوره انبیاء، آیات ۱۰۱ و ۱۰۲">*</span>. </p> <p>لیکن صرف اینکه در آیه‌ <span class="aya" rel="28_23" data-words="1-5">و لما ورد ماء مدین</span> و آیه‌ <span class="aya" rel="12_19" data-words="4-5">فأرسلوا واردهم</span> به معنای حضور استعمال شده دلیل نمی‌شود که به معنای داخل شدن واقعی استعمال نمی‌شود چون در آن دو آیه قرینه اشراف هست، و در آیاتی دیگر ادعا شده که به معنای داخل شدن است، و اما آیه‌ <span class="aya" rel="21_101-102" data-words="7-12">أولئک عنها مبعدون، لا یسمعون حسیسها</span> از کجا معنایش دور نگه داشتن بعد از داخل شدن نباشد؟ هم چنان که همین معنا یعنی دور کردن بعد از دخول را از آیه‌ <span class="aya" rel="19_72" data-words="1-8">ثم ننجی الذین اتقوا و نذر الظالمین فیها</span> استظهار شده، و نیز گفته‌اند: خداوند به احترام آنان میان آنان و شنیدن صدای آتش حاجبی قرار می‌دهد، هم چنان که میان ابراهیم و حرارت آتش چنان حاجبی قرار داد، و به آتش فرمود: <span class="aya" rel="21_69" data-words="4-9">کونی بردا و سلاما علی إبراهیم</span><span class="footnote" rel="3" title="گفتیم ای آتش سرد و سالم باش بر ابراهیم، سوره انبیاء، آیه ۶۹">*</span>. </p> <p>بعضی دیگر (و شاید بیشتر مفسرین) گفته‌اند که: آیه شریفه دلالت دارد بر اینکه همه مردم داخل جهنم می‌شوند، و به مثل آیه‌ <span class="aya" rel="21_98-99" data-words="1-18">إنکم و ما تعبدون من دون الله حصب جهنم أنتم لها واردون، لو کان هؤلاء آلهة ما وردوها</span><span class="footnote" rel="4" title="سوره انبیاء، آیه ۹۹">*</span> و آیه: <span class="aya" rel="11_98" data-words="1-6">یقدم قومه یوم القیامة فأوردهم النار</span><span class="footnote" rel="5" title="سوره هود، آیه ۹۸">*</span> استدلال کرده‌اند، چون در آیه اولی که راجع به بت‌پرستان، و در آیه دومی که راجع به فرعون است، فرموده: وارد جهنم می‌شوند، پس معلوم می‌شود ورود آنها به معنای دخول است. </p> <p>البته آیه بعد از آیه مورد بحث نیز دلالت بر این معنا دارد که می‌فرماید: <span class="aya" rel="19_72" data-words="1-9">ثم ننجی الذین اتقوا و نذر الظالمین فیها جثیا</span> چون معنایش این است که ما ایشان را در حالی که در آن به زانو در آمده‌اند رها می‌کنیم، و معلوم است که وقتی کسی را در جایی رها می‌کنند که داخل آن شده باشد، آن گاه بعد از دخول رهایش کنند تا به حال خود باقی بماند، عده‌ای از روایات وارده در تفسیر آیه نیز بر این معنا دلالت دارد. </p> <p>           <code class="page" rel="14,123"/> آن وقت همین مفسرین اختلاف کرده‌اند در اینکه بعد از عمومیت آیه نسبت به کافر و مؤمن، همه مؤمنین را شامل می‌شود یا آنکه متقین از آن استثناء شده‌اند؟ بعضی گفته‌اند: عام است. و <span class="phrase">بعضی<span class="footnote" rel="1" title="مجمع البیان، ج ۶، ص ۵۲۶">*</span> گفته‌اند متقین را شامل نمی‌شودو ادعا کرده‌اند که: کلمه <em rel="fa_19_71_3-3" data-sentence="131:372">منکم</em> به معنای <em>منهم</em> است، هم چنان که در آیه‌ <span class="aya" rel="76_21-22" data-words="12-21">و سقاهم ربهم شرابا طهورا، إن هذا کان لکم جزاء</span><span class="footnote" rel="2" title="سوره دهر، آیه ۲۲">*</span> کلمه <em>لکم</em> به جای <em rel="fa_19_70_5-5" data-sentence="429:118">لهم</em> به کار رفته هر چند که با جمله‌ <span class="aya" rel="19_72" data-words="1-4">ثم ننجی الذین اتقوا...</span> نمی‌سازد.</span> </p> <p>این بود گفتگوی مفسرینی که قائل شدند به اینکه ورود به معنای دخول است، و لیکن ما قبول نداریم که کلمه مذکور در آیه‌ <span class="aya" rel="21_99" data-words="1-6">لو کان هؤلاء آلهة ما وردوها</span> که به آن استدلال کرده‌اند به معنای دخول باشد، بلکه مناسب‌تر آن است که به معنای حضور باشد، چون معنا چنین می‌شود: اگر خدایانی غیر از خدا وجود داشت این مشرکین نزدیک آتش هم نمی‌آمدند تا چه رسد به اینکه داخل آن شوند، و همچنین آیه دیگر که به آن استدلال کرده‌اند یعنی آیه <span class="aya" rel="11_98" data-words="5-6">فأوردهم النار</span>، چون شان فرعون که خود یکی از ائمه ضلالت است، این است که مردم خود را به سوی آتش هدایت کند نه اینکه داخل آتششان کند، داخل کردن دیگر کار او نیست. </p> <p>و <span class="phrase">اما اینکه گفتند: آیه‌ <span class="aya" rel="19_72" data-words="1-4">ثم ننجی الذین اتقوا...</span> نیز دلیل بر این معنا است، در جواب می‌گوئیم: کلمه <em rel="fa_19_71_5-5" data-sentence="148:493">ورود</em> در این آیه نیز به معنای دخول نیست، و ما معنای دخول را از جمله <span class="aya" rel="19_72" data-words="6-7">نذر الظالمین</span> می‌فهمیم، و اگر این جمله دلالت دارد بر اینکه معنای دخول از کلمه ورود اراده شده غیر آن است که ورود در معنای دخول استعمال شده باشد، و همچنین نجات متقین از آتش مستلزم این نیست که داخل آتش شده باشند، زیرا نجات همانطور که با انقاذ شخص داخل مهلکه صادق است، با دور کردنش از مهلکه نیز صادق است، و اگر کسی را که مشرف به هلاکت شده از هلاکت دور کنیم او را نیز نجات داده‌ایم.</span> </p> <p>و اما اینکه گفتند: روایات هم بر این معنا دلالت دارد جوابش این است که روایات در شرح داستان وارد شده نه در بیان مورد استعمال الفاظ آیه، تا بگویند روایات دلالت دارد بر اینکه ورود به معنای دخول است. </p> <p>حال اگر کسی بپرسد چرا جائز نباشد مراد از ورود شانیت دخول باشد و معنا این     <code class="page" rel="14,124"/> باشد که هیچ یک از شما نیست مگر آنکه آمادگی دخول آتش را دارد و اگر کسی داخل نشود به نجات خدا داخل نشده، همانطور که آن آیه دیگر می‌فرماید: <span class="aya" rel="24_21" data-words="19-32">و لو لا فضل الله علیکم و رحمته ما زکی منکم من أحد أبدا</span><span class="footnote" rel="1" title="اگر فضل و رحمت خدا نبود هیچ یک از شما ابدا پاک نمی‌شد سوره نور، آیه ۲۱">*</span>. </p> <p>در جواب می‌گوییم: معنای این حرف این است که ورود به آتش مقتضای طبع هر انسانی باشد، چون هر چه از خیر و سعادت به او می‌رسد از ناحیه خدا است نه خودش، ذات خودش جز اقتضای شر و شقاوت ندارد، ولی این حرف با ذیل خود آیه نمی‌سازد که می‌فرماید: <span class="aya" rel="19_71" data-words="6-10">کان علی ربک حتما مقضیا</span> زیرا این قسمت صراحت دارد در اینکه این ورود با ایراد خدا انجام می‌شود، خدا است که ایشان را وارد می‌کند، نه اقتضای طبع خود آنان. </p> <p>پس حق مطلب این است که ورود بر بیش از حضور و اشراف (البته اختیاری) دلالت ندارد، از کتب لغت معنایی بیش از این برایش استفاده نمی‌شود، پس جمله‌ <span class="aya" rel="19_71" data-words="1-5">و إن منکم إلا واردها</span> به بیش از قصد و حضور و اشراف دلالت ندارد که این با جمله‌ <span class="aya" rel="19_72" data-words="1-9">ثم ننجی الذین اتقوا و نذر الظالمین فیها جثیا</span> که دلالت بر دخول تمام مردم یا ستمکاران در جهنم دارد، منافات ندارد. </p> <p> <span class="aya" rel="19_71" data-words="6-10">کان علی ربک حتما مقضیا</span> <span class="phrase">-ضمیر در <em>کان</em> به ورود، و یا به جمله سابق، به اعتبار اینکه (هیچ کس نیست مگر آنکه وارد آن می‌شود)، حکم و فرمانی بود، بر می‌گردد و کلمه <em rel="fa_19_71_9-9" data-sentence="141:237">حتم</em> و <em>جزم</em> و <em>قطع</em> ، یک معنا دارد، و معنای جمله مورد بحث این است که: این ورود یا حکمی که کردیم بر خدای تعالی واجب و حتمی است، و این وجوب به فرمان خود خدا بوده، خودش علیه خود حکم رانده، چون حاکمی که بر او حکم براند وجود ندارد.</span> </p> <p> <span class="aya" rel="19_72" data-words="1-9">ثم ننجی الذین اتقوا و نذر الظالمین فیها جثیا</span>. </p> <p>قبلا به معنای جمله‌ <span class="aya" rel="19_72" data-words="5-8">و نذر الظالمین فیها</span> اشاره رفت، و گفتیم که این جمله دلالت می‌کند بر اینکه ظالمان داخل آتشند، آن گاه در همانجا ایشان را باقی می‌گذارند و متقین را نجات می‌دهند، و عبارت نجات دادن متقین دلالت ندارد بر اینکه آنان نیز با ظالمان داخل آتش باشند، چون گفتیم نجات دادن بدون داخل بودن نیز متحقق می‌شود مثل اینکه در شرف دخول باشند، مگر اینکه بگویی ما آن را از لفظ <em>نجات دادن</em> استفاده نمی‌کنیم، بلکه از اینکه این دو لفظ یعنی <em>نجات دادن</em> و <em>باقی گذاشتن</em> در یک سیاق قرار گرفته‌اند به دست می‌آوریم. </p> <p>   <code class="page" rel="14,125"/> به هر حال در اینکه اگر از کفار تعبیر به ظالمان کرد برای این بوده که به علت حکم اشاره کرده باشد، حرفی نیست. </p> <p>و معنای این دو آیه چنین است که: هیچ یک از شما-متقیان و ظالمان-نیست، مگر آنکه به زودی در لبه و پرتگاه آتش قرار می‌گیرید، و این قرار دادن شما در پرتگاه آتش واجبی حتمی بر پروردگارت شده، آن گاه کسانی را که تقوی داشته‌اند نجات داده، ظالمان را در آن باقی می‌گذاریم، به خاطر این که ظلم کردند، و ایشان هم چنان به زانو در آمده، باقی می‌مانند. </p> <h3>بحث روایتی‌ <span class="title" rel="19_71 19_67"> (روایاتی در بیان مراد از: <span class="aya" rel="19_67" data-words="6-13">أنا خلقناه من قبل و لم یک شیئا</span> و <span class="aya" rel="19_71" data-words="2-5">إن منکم إلا واردها</span>) </span> </h3> <p> در کافی به سند خود از مالک جهنی روایت کرده که گفت: از حضرت صادق  (ع) معنای کلام خدای را پرسیدم که می‌فرماید: <span class="aya" rel="19_67" data-words="1-13">أ و لا یذکر الإنسان أنا خلقناه من قبل و لم یک شیئا</span> -آیا انسان یادش رفته که ما او را قبلا خلق کردیم در حالی که هیچ چیز نبود؟ می‌گوید، در جوابم فرمود: یعنی مقدر و کتاب نوشته نبود<span class="footnote" rel="1" title="اصول کافی، ج ۱، ص ۱۴۷ ح ۵">*</span>. </p> <p>و در محاسن به سند خود از حمران روایت کرده که گفت: از امام صادق  (ع) از معنای آیه‌ <span class="aya" rel="19_67" data-words="1-5">أ و لا یذکر الإنسان...</span> پرسیدم، فرمود: یعنی نه در کتابی بود و نه در علمی<span class="footnote" rel="2" title="المحاسن، ص ۲۴۳ ح ۲۳۴">*</span>. </p> <p>مؤلف: مقصود از این دو حدیث این است که انسان در کتاب و علم، یعنی در هیچ یک از کتب محو و اثبات نبود، بعدا خدا وقتی اراده کرد ایجادش کند در کتاب اثباتش کرد، نه در لوح محفوظ، چون قرآن کریم راجع به لوح محفوظ می‌فرماید: هیچ چیزی از قلم آن نیفتاده، <em>لا یعزب عنه</em> . </p> <p>و در تفسیر قمی در ذیل آیه‌ <span class="aya" rel="19_68" data-words="6-10">ثم لنحضرنهم حول جهنم جثیا</span> فرموده است: یعنی به زانو در آمده‌اند<span class="footnote" rel="3" title="تفسیر قمی، ص ۴۱۲">*</span>. </p> <p>و در همان کتاب از حسین بن ابی العلاء از امام صادق (ع) آورده که در ذیل آیه‌ <span class="aya" rel="19_71" data-words="1-5">و إن منکم إلا واردها</span> فرمود مگر نشنیدی که عرب می‌گوید: بر فلان قبیله وارد       <code class="page" rel="14,126"/> شدیم، یعنی نزدیکی‌های آن رسیدیم، نه این که داخل شدیم<span class="footnote" rel="1" title="تفسیر قمی ج ۲، ص ۵۲">*</span>. </p> <p>و در مجمع از سدی روایت آورده که گفت: من از مره همدانی معنی این آیه را پرسیدم، او برایم روایت کرد که عبد اللَّه بن مسعود برای ما از رسول خدا (ص) حدیث کرد که فرمود: مردم وارد آتش می‌شوند و بیرون می‌آیند و سرعت و کندی بیرون آمدنشان بسته به اعمالشان است، بعضی مثل برقی که از آسمان می‌زند بیرون می‌آیند بعضی مانند بادی که می‌وزد، بعضی مانند اسب تاخت می‌کنند، بعضی مانند شتر سوار، بعضی مانند کسی که پیاده بدود و بعضی مانند پیادگانی که به طور عادی راه بروند<span class="footnote" rel="2" title="مجمع البیان، ج ۳، ص ۵۲۵">*</span>. </p> <p><span class="phrase">در همان کتاب از ابو صالح، غالب بن سلیمان، از کثیر بن زیاد، از ابی سمیه، روایت شده که گفت: ما در معنای کلمه <em rel="fa_19_71_5-5" data-sentence="107:709">ورود</em> اختلاف کردیم، بعضی گفتند: مؤمن داخل آتش نمی‌شود، بعضی دیگر گفتند: همه داخل می‌شوند، آن گاه خدا <span class="aya" rel="19_72" data-words="3-4">الذین اتقوا</span> را نجات می‌دهد، تا آنکه من به جابر بن عبد اللَّه رسیدم، پرسیدم شما چه می‌گویید؟ با دو انگشت خود اشاره به دو گوش خود کرد و گفت: هر دو کر شوند اگر این را که می‌گویم از رسول خدا نشنیده باشم، شنیدم که می‌فرمود: ورود همان دخول است، هیچ بر و فاجری نیست مگر آنکه داخل جهنم می‌شود، چیزی که هست همین جهنم برای مؤمنین <em>برد و سلام</em>  می‌شود، آن طور که آتش برای ابراهیم برد و سلام شد، حتی آنکه آتش-و یا فرمود جهنم-از سردی خود به فریاد می‌آید، و خداوند کسانی را که تقوی پیشه کردند نجات داده و ظالمان را در حالی که به زانو در آمده‌اند در آن باقی می‌گذارد.</span> </p> <p>مؤلف: این روایت<span class="footnote" rel="3" title="الدر المنثور، ج ۴، ص ۲۸۲">*</span>، تفسیر آیه است، ولی عیبی که دارد سندش به خاطر افراد ناشناخته ضعیف است. </p> <p>و نیز در آن کتاب بدون سند از یعلی بن منبه، از رسول خدا (ص) نقل کرده که فرمود آتش در روز قیامت به مؤمن می‌گوید: زودتر رد شو، که نور تو لهیب مرا خاموش می‌کند<span class="footnote" rel="4" title="اعتقادات صدوق">*</span>. </p> <p>و نیز در همان کتاب از رسول خدا روایت شده که شخصی از معنای آیه سؤال کرد حضرت فرمود: خدای تعالی آتش را مانند روغن جامد می‌کند و همه خلق را در آن جمع می‌کند سپس منادی ندا می‌کند که: اصحاب خودت را بگیر، و اصحاب مرا بگذار، پس به       <code class="page" rel="14,127"/> خدایی که جانم در دست او است آتش جهنم به اصحاب خود عارف‌تر است از مادر به فرزندش<span class="footnote" rel="1" title="مجمع البیان، ج ۳، ص ۵۲۶">*</span>. </p> <p>مؤلف: این روایات چهارگانه اخیر را الدر المنثور نیز از عده‌ای از ارباب کتب و جوامع آورده، چیزی که هست در نسخه‌ای که از الدر المنثور نزد ما است، در روایت دومی جمله ورود، همان دخول است را نیاورده<span class="footnote" rel="2" title="الدر المنثور، ج ۴، ص ۲۸۰-۲۸۲">*</span>. </p> <p>و در الدر المنثور است که ابو نعیم در کتاب <em>حلیة</em> از عروة بن زبیر، روایت کرده که گفت: وقتی ابن رواحه خواست به سرزمین شام به جنگ موته برود، مسلمانها آمدند او را وداع کنند، او گریه کرد و گفت: متوجه باشید که به خدا سوگند من محبتی به دنیا و علاقه‌ای به شما ندارم. و لیکن گریه‌ام برای این است که از رسول خدا (ص) شنیدم که این آیه را می‌خواند: <span class="aya" rel="19_71" data-words="1-10">و إن منکمإلا واردها کان علی ربک حتما مقضیا</span> و من فهمیدم که ناگزیر داخل آتش می‌شوم، اما نمی‌دانیم چطور بیرون بیایم<span class="footnote" rel="3" title="مجمع البیان، ج ۳، ص ۵۲۶">*</span>. </p> <p>این را هم باید دانست که ظاهر بعضی روایات سابق این است که ورود به آتش به معنای عبور از آن است، در نتیجه روایات مذکور با روایاتی که در باره صراط وارد شده منطبق می‌شود، چون در روایات صراط آمده که صراط پلی است که روی آتش کشیده شده، مردم همه مامور می‌شوند از آن عبور کنند، چه نیکان و چه فجار، الا اینکه نیکان از آن عبور می‌کنند، و فجار در آتش می‌افتند. و از صدوق در اعتقاداتش آمده که آیه مورد بحث را بر همان صراط حمل کرده است<span class="footnote" rel="4" title="مجمع البیان، ج ۳، ص ۵۲۶">*</span>. </p> <p>و در مجمع البیان آمده است که بعضی گفته‌اند: فائده ورود به آتش همان است که در بعضی اخبار هم روایت شده که خدای تعالی احدی را داخل بهشت نمی‌کند مگر بعد از آنکه آتش را به او نشان دهد تا عذاب‌های آن را ببیند و در نتیجه قدر تفضل خدا و نعیم بهشت را بداند و بیشتر خوشحال و مسرور شود، و همچنین هیچکس را داخل جهنم نمی‌کند مگر بعد از آن که او را به بهشت مشرف کند تا نعمت‌های بهشت و ثواب‌های آن را ببیند، و در نتیجه در جهنم عقوبتشان سخت‌تر و حسرتشان بر فوت بهشت و نعیم آن بیشتر شود<span class="footnote" rel="5" title="مجمع البیان، ج ۳، ص ۵۲۶">*</span>. </p> <h3>گفتاری در معنای وجوب و جواز و عدم جواز فعلی بر خدای سبحان‌ <span class="title" rel="19_66 19_67 19_68 19_69 19_70 19_71 19_72">و بیان اینکه حکم عقل به حسن و قبح منتزع از فعل خدا و منتهی به اراده او است</span> </h3> <p> در جلد اول این کتاب در ذیل آیه شریفه‌ <span class="aya" rel="2_26" data-words="38-43">و ما یضل به إلا الفاسقین</span><span class="footnote" rel="1" title="سوره بقره، آیه ۲۶">*</span> در طی یک بحث قرآنی بیانی گذشت که در آن گفتیم ملک خدای تعالی بر تمامی موجودات ملک مطلق است، و مقید به حالی، یا زمانی، و یا هر شرطی که فرض شود نیست، و هر چیزی هم از هر جهت ملک خدا است، نه اینکه از جهتی ملک خدا باشد، و از جهتی نباشد، یا ذاتش ملک او باشد، ولی متعلقات ذاتش ملک خودش باشد، نه، هم ذاتش از او است، هم متعلقات ذاتش. </p> <p>و چون چنین است برای خداوند تعالی است که در هر چیزی به هر نحوی که بخواهد تصرف کند، بدون اینکه قبح یا مذمت یا شناعتی از ناحیه عقل یا غیر عقل داشته باشد، برای این که زشتی و یا مذمت وقتی متوجه فاعل کاری می‌شود که کاری را که به حکم عقل و یا قانون و یا سنت دایر در اجتماع مالک آن نبوده انجام داده باشد، و اما اگر کاری کرده باشد که مالک آن بوده، و می‌بایستی آن را انجام دهد، دیگر قبح و مذمت و ملامتی متوجه او نمی‌شود، و چون در مجتمع انسانی هیچ ملکی و حریتی مطلق نیست، برای اینکه ملکیت و حریت مطلق منافی با معنای اجتماع و اشتراک در منافع است، پس هر کس هر چه را مالک باشد ملکش مقید و محدود است، اگر از آن حد تجاوز کند دچار تقبیح و ملامت می‌شود، و اگر مالکی به حدود خود مقید باشد و پا از مرز خود بیرون نگذارد مدح می‌شود و عملش تحسین دارد. </p> <p>این ملک غیر خدا است، و اما ملک خدای تعالی مطلق است، و مقید و محدود نیست، هم چنان که اطلاق آیات راجعه به ملک خدای تعالی بر آن دلالت دارد، و نیز آیات داله بر انحصار حکم و تشریع برای خدا، و عمومیت قضای او بر هر چیز آن را تایید نموده، بلکه بر آن دلالت می‌کنند، چون اگر سعه ملک او و عموم سلطنت او نسبت به تمام اشیاء نبود، معنا نداشت حکمش در همه چیز نافذ و قضایش در هر واقعه ممضی باشد. </p> <p>و اگر کسی بخواهد برای اثبات محدودیت ملک خدا به ما سوای زشتی‌های عقلی، استدلال کند به اینکه می‌بینیم اگر مالک عبدی برده خود را شکنجه‌ای بدهد که عقل   <code class="page" rel="14,129"/> آن را تجویز نمی‌کند، عقلا او را مذمت و تقبیح می‌کنند، در حقیقت ادعای خود را با دلیلی اثبات کرده که خود این دلیل منافی با مدعای او است. چون مالکیت انسان محدود است و مالکیت خدای تعالی غیر محدود و این دو با هم مباینند. </p> <p>علاوه بر این، این ملکی که ما برای خدای عز و جل اثبات می‌کنیم ملکی تشریعی است که ریشه‌اش ملک تکوینی می‌باشد، یعنی خدای تعالی طوری است که وجود هر چیزی منتهی به او است. به عبارت دیگر هر چیزی هیاتش طوری است که قائم به وجود خدای تعالی است، و این ملکیت، ملکیت تکوینی است که هیچ موجودی از موجودات از تحت آن بیرون نیست، با این حال چطور ممکن است ملکی تکوینی به چیزی فرض شود که آن ملک تکوینی منشا ملکیت تشریعی و حق جعلی نباشد؟  (خلاصه چطور ممکن است خدای تعالی نسبت به چیزی ملکیت تکوینی داشته باشد ولی ملکیت قانونی نداشته باشد؟). </p> <p>مگر آنکه آن چیزی را که به نظر می‌رسد خدا مالکش نیست از عناوین عدمی باشد، که ایجاد به آن تعلق نگیرد، مانند گناهانی که در اعمال بندگان است، که برگشتش به ترک رعایت مصلحت خود، و حکم خدا است، و معلوم است که خدا امر عدمی را ایجاد نمی‌کند، یعنی عدم قابل ایجاد نیست. </p> <p>بر این بحث این معنا متفرع می‌شود که معنا ندارد غیر خدا کسی بر خدا چیزی را واجب کند یا تحریم، و یا تجویز نماید، و خلاصه اینکه معقول نیست کسی خدا را به تکلیفی تشریعی مکلف سازد، همانطور که معقول نیست کسی در او تاثیر تکوینی داشته باشد، زیرا تاثیر تشریعی و تکوینی در خدا مستلزم آن است که خدا در واقع در آن کاری که محکوم به آن شده مملوک او و در تحت سلطه او باشد، و برگشت این فرض به این است که ذات او نیز مملوک آن شخص بوده باشد، و این محال است. </p> <p>آن چیست که بر خدای تعالی حکومت کند و آن کیست که بر خدا قاهر گشته بر او تکلیف کند؟ اگر فرض شود که آن حاکم و قاهر عقل باشد که حاکمیت ذاتی و داوری نفسی دارد در این صورت کلام بر می‌گردد به مالکیت عقل نسبت به حکم خود و می‌گوییم: عقل در احکامش استناد به اموری می‌کند که خارج از ذات او و خارج از مصالح و مفاسدی است که جزو ذات او نیست، پس در حقیقت حاکم بالذات نیست، و این خلف فرض است. </p> <p>و اگر فرض شود که حاکم عقل باشد و حال آنکه می‌بینیم امور خارج از ذات عقل در عقل حکومت می‌کنند آن چیزی که قاهر و حاکم بر خدا است مصلحت مسلم نزد عقل است و اینکه فلان مصلحت اقتضاء می‌کند که خدای تعالی در حکم خود عدالت را رعایت نموده، به<code class="page" rel="14,130"/> بندگان خود ظلم روا ندارد، آن گاه عقل بعد از نظر در آن حکم کند بر خدا به اینکه باید عدالت کند، و جائز نیست ظلم کند، و یا حکم کند به خوبی عدالت و زشتی ظلم، در این صورت این مصلحت یا امری اعتباری و غیر حقیقی است و وجود واقعی ندارد، و صرفا عقل آن را جعل کرده، آن هم جعلی که منتهی به حقیقت خارجی نگردد، باز برگشت امر به این می‌شود که عقل حاکم مستقل باشد، و در حکمش مستند به امری خارج از ذات خود نباشد، که بطلانش گذشت. </p> <p>و یا امری است حقیقی و موجود در خارج، که ناچار موجودی است ممکن و معلول واجب، که معلول هم منتهی به خدای واجب تعالی می‌شود و وجودش قائم به او و فعلی از افعال او است، و با این حال برگشت امر به این می‌شود که خدای تعالی بعضی از افعالش با تحقق خود مانع بعضی افعال دیگر او شود و نگذارد تحقق پیدا کند و معنای اینکه عقل می‌گوید فلان فعل جایز نیست، این باشد. </p> <p>و به عبارت دیگر مساله بدینجا منتهی می‌شود که خدای تعالی از نظر نظامی که در خلقتش برقرار کرده فعلی از افعال خود را بر فعل دیگر خود بر می‌گزیند و آن فعلی است که مصلحت داشته باشد، که خدا بر فعلی که خالی از مصلحت باشد ترجیح می‌دهد، این بر حسب تکوین و ایجاد. </p> <p>آن گاه همین عقل را راهنمایی می‌کند تا از مصلحت فعل استنباط کند که آن فعلی که خدا اختیار کرد همان عدل است، و همان بر او واجب است. و یا به تعبیر دیگر اگر عقل ما در باره خدا حکمی می‌کند این حکمی است که خود خدا به زبان عقل ما بیان می‌کند، که مثلا فلان فعل بر خدا واجب است، و کوتاه سخن اینکه بالأخره مساله ایجاب (یعنی فلان عمل بر خدا واجب است) منتهی به غیر خدا نیست، بلکه باز به خود او برگشت کرد، و این خود او است که چیزی را بر خود واجب نموده است. </p> <h3> <span class="title" rel="19_66 19_67 19_68 19_69 19_70 19_71 19_72">سه نکته و مطلب حاصل از این بحث</span> </h3> <p> پس با این بحث چند نکته روشن گردید: اول اینکه: ملک خدا مطلق است، و به تصرفی دون تصرفی مقید نمی‌شود، او را سزد که هر کاری را که بخواهد انجام دهد و هر حکمی را که اراده نماید بکند، هم چنان که خودش فرمود: <span class="aya" rel="11_107" data-words="14-16">فعال لما یرید</span><span class="footnote" rel="1" title="هر چه بخواهد انجام می‌دهد سوره بروج، آیه ۱۶">*</span> و نیز فرمود: <span class="aya" rel="13_41" data-words="11-16">و الله یحکم لا معقب لحکمه</span><span class="footnote" rel="2" title="یعنی خدا حکم می‌کند و کسی نیست که حکمش را تعقیب کند سوره رعد، آیه ۴۱">*</span>. </p> <p>     <code class="page" rel="14,131"/> چیزی که هست این خدای عزیز، در مرحله هدایت، چون که با کودک سر و کارش افتاده پس زبان کودکی با ما گشود، و با ما به قدر عقل ما حرف زد، خود را در مقام تشریع قرار داده، آن گاه خود را محکوم کرد به اینکه کارهایی را باید بکند، و کارهایی را نباید بکند، کارهایی را مانند عدالت و احسان بر خود پسندیده شمرد، همانطور که آنها را بر ما نیز پسندیده شمرد، و کارهایی دیگر از قبیل ظلم و عدوان را بر خود قبیح دانست، همانطور که از ما نیز قبیح دانسته. </p> <p>و معنای اینکه می‌گوییم خدا مشرع آمر و ناهی است، این است که خدای عز و جل وجود ما را در نظامی متقن قرار داد، که آن نظام وجود ما را به غایاتی منتهی می‌کند که همان سعادت ما است و خیر دنیا و آخرت ما در آن است، و این غایات همان است که از آنها تعبیر به مصالح می‌کنیم. </p> <p>و نیز اسباب وجود ما و جهازات نفس ما را طوری تنظیم فرمود که جز در یک مسیر خاص زندگی و افعال و اعمالی که سازگار با آن مصالح است به آن سعادت نمی‌رسد، و آن اعمال و افعالی است که با مصالح وجود ما سازگار باشد، نه هر عملی. </p> <p>پس اسباب وجود ما و جهات مجهزه ما و اوضاع و احوالی که ما را در خود فرا گرفته همه ما را به سوی مصالح وجودمان دفع می‌کنند، و مصالح وجود هم ما را به اعمال مخصوص دعوت می‌کند، که با وضع خود او سازگار باشد، و مسیر وجود هم ما را به کمال وجود و سعادت زندگی سوق می‌دهد، و به عبارت دیگر: ما را به قوانین و سننی سوق می‌دهد که در عمل به آن خیر دنیا و آخرت ما است، و این قوانین همان قوانینی است که هاتف فطرت ما آن را به گوش دلمان می‌رساند و وحی آسمانی نیز اعلامش می‌دارد، و آن همان شریعت و دین است، و چون این شریعت‌به خدای عز و جل منتهی می‌شود پس هر چه در آن، امر است همه امر خدا است و هر چه در آن، نهی است همه نهی خدا است، و هر حکمی که در آن است حکم او است، و در آن امور و عناوینی است که اگر هر فعل آن صورت و عنوان داشته باشد آن فعل به حکم فطرت نیکو است، و البته نیکوی در همه احوال است، مانند عنوان عدالت، و امور و عناوین دیگری است که فطرت آنها را زشت و شنیع می‌داند و هر عملی که متصف به آن عنوان باشد فاعل آن را مذمت می‌کند، مانند عنوان ظلم که خدای تعالی همانطور که اولی را برای فعل خود می‌پسندد و دومی را نمی‌پسندد، برای افعال ما نیز همانطور است. </p> <p>پس بنا بر این که مشرع خدا است چه مانعی دارد که چیزی به وجوب تشریعی بر او واجب باشد، و خود، مشرع بر خودش باشد؟ چون تشریع یکی از احکام اعتباری است که جز<code class="page" rel="14,132"/> در ظرف اعتبار جایی دیگر ندارد، و حقیقتش این است که سنت خدا بر این جریان یافته که کاری را اراده کند و انجام دهد که اگر بر عقول عرضه شود آن را عدالت بداند، و این عنوان را به آن بدهد، و نیز اینکه کاری از او سر نزد که اگر بر عقول عرضه شود به آن عنوان ظلم دهد، همین حقیقت است که در ظرف اعتبار عبارتش را عوض می‌کنیم و می‌گوییم فلان کار بر خدا واجب، و فلان عمل بر خدا غیر جائز است (دقت فرمائید). </p> <p>دوم اینکه: غیر از این وجوب تشریعی یک وجوب دیگری در میان هست که وجوب تشریعی گذشته از آن ناشی می‌شود و آن، نقطه اتکای این است، و عبارت است از وجود و لزوم اینکه در نظام عام عالمی هر معلولی دنبال علتش بیاید و بر آن مترتب بشود، و هیچ معلولی از علت خود تخلف نکند، که معنای عدل عمومی هم از این انتزاع می‌شود. </p> <p>ولی این حقیقت بر بسیاری از دانشمندان مشتبه شده، خیال کرده‌اند که این وجوب نیز تکوینی است، زیرا مطلب را اینطور تقریر کرده‌اند که: قدرت خدای تعالی مطلق بوده و نسبت به فعل قبیح و ترک آن متساوی النسبه است، و لیکن اگر قبیح انجام نمی‌دهد به خاطر حکمتش است، پس ترک قبیح ضروری و واجب است، اما بالنسبه به حکمتش، هر چند که بالنسبه به قدرتش ممکن و جائز است، و این ضرورت، ضرورت و وجود اعتباری نیست که امر مولوی آن را واجب می‌کند، بلکه ضرورت حقیقی است، همان طور که وجوب نصف بودن عدد یک، برای عدد دو ضروری است. </p> <p>و همان طور که شما خواننده عزیز ملاحظه می‌کنید مغالطه در این حرف بسیار روشن است، چون وقتی به اعتراف خود ایشان ترک قبیح بالنسبه به قدرت او ممکن باشد، با در نظر گرفتن این که قدرت او عین ذات او است، پس ترک قبیح نسبت به ذات او ممکن می‌شود، و صفت حکمت در این میان اگر باز هم عین ذات باشد لازمه‌اش این می‌شود که ترک قبیح نسبت به ذات او، هم ممکن باشد و هم واجب، و این تناقض است، و اگر غیر ذات باشد دو جور تصور دارد، یکی این که حکمت امری عینی باشد، و ترک را بعد از آنکه برای ذات ممکن بوده بر او واجب کند لازم می‌آید که غیر ذات واجب، در واجب تاثیر کند، این نیز تناقض دیگری است، و اگر از قول به وجوب تشریعی عدول کردند به وجوب تکوینی، برای فرار از همین محذور بود که غیر خدای تعالی بر خدا حکومت و امر و نهی داشته باشد. </p> <p>و اگر این صفت حکمت امری باشد نه عین ذات، و نه امری عینی بلکه امری انتزاعی، در این صورت اگر حکمت از ذات انتزاع شود، باز آن تناقض اول لازم می‌آید، و اگر از غیر ذات انتزاع شود، تناقض دوم را مستلزم است، برای اینکه حکم حقیقی در امور انتزاعی<code class="page" rel="14,133"/> به خاطر منشا انتزاع آن است. </p> <p>و این مغالطه از اینجا ناشی شده که فعل خدا را بعد از انضمام حکمت به ذات، ضروری برای ذات دانسته‌اند، و ما از ایشان می‌پرسیم آیا ذات را علت تامه فعل می‌دانید یا نه؟ اگر می‌دانید، نسبت فعل به آن، چه قبل از انضمام حکمت و چه بعد از آن نسبت ضرورت است، نه امکان، و اگر ذات را جزء علت تامه می‌دانید، که به انضمام امری یا اموری علیت آن تمام می‌شود، در این صورت نسبت فعل به ذات نسبت امکان است نه ضرورت و وجوب، هر چند که نسبت به مجموع ذات و آن امور ضروری باشد نه ممکن. </p> <p>سوم اینکه: وقتی می‌گوییم فلان عمل بر خدا واجب است و یا جایز نیست، این احکام، احکام عقلی است، و حاکم در آن عقل است، نه اینکه احکامی قائم به نفس خدا باشد، و عقل مدرک آنها بوده باشد، به این معنا که حکم وجوب و جواز و عدم و جواز قائم به عقل ما است، که این عقل ما خود مجعولی از مجعولات او است، نه اینکه قائم به ذات و نفس خود باشد، و عقل آن را به نوعی حکایت کند، هم چنان که از کلام بعضی استفاده می‌شود که خواسته‌اند بگویند: شان عقل ادراک است نه حکم. </p> <p>زیرا عقلی که ما در آن گفتگو می‌کنیم عقل عملی است که موطن عمل آن عمل آدمی است، آن هم عمل نه از هر جهت، از جهت اینکه آیا صحیح است یا نه، جایز است یا باطل، و هر معنایی که از این قبیل باشد اموری اعتباری خواهد بود که در خارج تحقق و واقعیتی ندارد، تنها محل تحققش همان موطن تعقل و ادراک است، و همین ثبوت ادراکی بعینه فعل عقل است و قائم به خود عقل، و معنای حکم و قضا همین است. </p> <p>به خلاف عقل نظری که موطن عمل آن معانی حقیقی و غیر اعتباری است چه این که عمل عقل در آنها تصور آنها باشد و یا تصدیق، چون این گونه مدرکات عقلی برای خود ثبوت و تحققی مستقل از عقل دارند، و دیگر برای عقل در هنگام ادراک آنها عملی باقی نمی‌ماند جز اخذ و حکایت، و این همان ادراک است و بس، نه حکم و قضاء. <code class="page" rel="14,134"/> </p>
