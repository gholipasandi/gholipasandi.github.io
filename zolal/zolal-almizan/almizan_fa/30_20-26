<h3 class="ayas">سوره الروم آیه‌های ۲۰ تا ۲۶</h3><code class="section" rel="30_20-26"/><h3>ترجمه آیات</h3> <p> <span class="trans" rel="30_20">و یکی از آیاتش این است که: شما را از خاک آفرید و سپس ناگهان بشری هستید که منتشر می‌شوید.  «۲۰» </span><span class="trans" rel="30_21">و یکی از آیات او این است که برای شما از خود شما همسرانی خلق کرد تا به سوی آنان میل کنید و آرامش گیرید و بین شما مودت و رحمت قرار داد و در همین آیتها هست برای مردمی که تفکر کنند. <code class="page" rel="16,248"/> «۲۱» </span><span class="trans" rel="30_22"> و یکی از آیات او خلقت آسمانها و زمین و اختلاف زبانهای شما و رنگهایتان است که در اینها آیاتی است برای دانایان.  «۲۲» </span><span class="trans" rel="30_23">و یکی از آیاتش خوابیدنتان در شب و طلب روزیتان در روز است که در این، آیت‌ها هست برای مردمی که بشنوند.  «۲۳» </span><span class="trans" rel="30_24">و یکی از آیات او این است که برق را به شما نشان می‌دهد که شما به خوف و طمع درآیید و از بالا آبی نازل می‌کند پس با آن آب زمین را بعد از مردنش زنده می‌کند، در این نیز آیت‌ها هست برای مردمی که تعقل کنند.  «۲۴» </span><span class="trans" rel="30_25">و از جمله آیات او این است که آسمان و زمین را با امر خود سر پا نگه داشته پس چون شما را با یک دعوت می‌خواند همه از زمین خارج می‌شوید.  «۲۵» </span><span class="trans" rel="30_26">از آن اوست آن کس که در آسمانها و زمین است و همه او را عبادت می‌کنند.  «۲۶» </span></p>         <h3>بیان آیات</h3> <p> در این فصل عده‌ای از آیات را که بر وحدانیت خدای تعالی در ربوبیت و الوهیت دلالت می‌کند، ذکر فرموده، و در آن به امتزاج و آمیختگی خلقت با تدبیر، نیز اشاره شده، تا بدین وسیله روشن گردد که ربوبیت به معنای مالکیت تدبیر، و الوهیت به معنای معبود بودن به حق، مخصوص خدا است، و کسی جز خدا مستحق آن نیست، و چنین نیست که وثنی‌ها پنداشته‌اند که خلقت تنها از خدا است، ولی تدبیر و عبادت از آن بت‌ها است، باید بت‌ها را پرستید، تا شفیعان ما در درگاه خدا شوند، و خدای سبحان جز بر ارباب و آلهه ربوبیتی ندارد، و ربوبیت موجودات از آن آلهه است. </p> <h3> <span class="title" rel="30_20 30_21 30_22 30_23 30_24 30_25 30_26">اشاره به مراد از اینکه در مقام بر شمردن آیات خود فرموده است خدا شما را از خاک آفرید</span> </h3> <p> <code class="aya" rel="30_20"/> <span class="aya" rel="30_20" data-words="1-12">و من آیاته أن خلقکم من تراب ثم إذا أنتم بشر تنتشرون</span> منظور از اینکه فرموده شما را از خاک خلق کرده، این است که: خلقت شما افراد بشر بالأخره منتهی به زمین می‌شود، چون مراتب تکون و پیدایش انسان چه مرتبه نطفه، و چه علقه، و چه مضغه، و چه مراتب بعد از آن بالأخره از مواد غذایی زمین است که پدر و مادر او می‌خورند، و فرزند در صلب پدر و رحم مادر رشد می‌کند، پس انسان پیدایشش از عناصر زمین است. </p> <p>و در جمله‌ <span class="aya" rel="30_20" data-words="8-12">ثم إذا أنتم بشر تنتشرون</span> کلمه <em>اذا</em> به اصطلاح اهل ادب، فجائیه  (ناگهانی) است، و معنای جمله این است که: خداوند شما را از زمین خلق کرد، ناگهان<code class="page" rel="16,249"/> انسانی تمام عیار شدید، و به روی زمین منتشر گشتید، با اینکه انتظار می‌رود از زمین مرده مرده‌ای دیگر پدید آید، نه موجودی جاندار، لیکن ناگهان و یک دفعه موجودی زنده و با شعور و عقل گشته، و برای تدبیر امر زندگی خود در روی زمین به جنب و جوش درآمدید، پس جمله <span class="aya" rel="30_20" data-words="8-12">ثم إذا أنتم بشر تنتشرون</span> در معنای همان جمله‌ <span class="aya" rel="23_14" data-words="14-17">ثم أنشأناه خلقا آخر</span><span class="footnote" rel="1" title="سپس او را موجودی دیگر آفریدیم سوره مؤمنون، آیه ۱۴">*</span> می‌باشد. </p> <p>پس خلقت انسان یعنی جمع کردن اجزاء و مواد زمینی، و آنها را بهم ترکیب کردن، آیتی و همه آن را انسانی دارای حیات و شعور عقلی ساختن، آیتی و یا آیاتی دیگر است که بر وجود صانعی زنده و علیم دلالت می‌کند، صانعی که امور را تدبیر می‌کند، و این نظام عجیب را به وجود می‌آورد. </p> <p><span class="phrase">با این معنایی که برای آیه شد، روشن گردید که کلمه <em>ثم</em> برای افاده بعدیت و تاخیر رتبی است، و جمله عطف است بر جمله <em rel="fa_30_20_5-5" data-sentence="119:31">خلقکم</em> نه بر جمله <em rel="fa_30_20_4-5" data-sentence="187:2">أن خلقکم</em> .</span> </p> <h3> <span class="title" rel="30_20 30_21 30_22 30_23 30_24 30_25 30_26">بیان اینکه خلقت ازواج و جعل مودت و مهربانی بین زن و مرد از آیات خدا است </span> </h3> <p> <code class="aya" rel="30_21"/> <span class="aya" rel="30_21" data-words="1-11">و من آیاته أن خلق لکم من أنفسکم أزواجا لتسکنوا إلیها...</span> راغب گفته: <em>کلمه</em> زوج به هر یک از نر و ماده حیوانات در صورتی که جفت هم شده باشند اطلاق می‌شود، هم چنان که به هر یک از دو قرین چه حیوان و چه غیر حیوان نیز زوج گفته می‌شود، خدای تعالی فرموده: <span class="aya" rel="75_39" data-words="1-6">فجعل منه الزوجین الذکر و الأنثی</span> -خدا از آن دو زوج قرار داد، یکی نر و یکی ماده و نیز فرمود: به آدم گفتیم که تو و زوجت در بهشت منزل کنید، و اگر به ماده از حیوانات و مخصوصا انسان زوجه می‌گویند، لغت نازیبا و غیر فصیح است، که جمعش زوجات می‌آید، -تا آنجا که گفته-و جمع زوج ازواج می‌آید<span class="footnote" rel="2" title="مفردات راغب، ماده &lt;em&gt;زوج&lt;/em&gt; ">*</span>. </p> <p>پس اینکه فرمود: <span class="aya" rel="30_21" data-words="4-11">أن خلق لکم من أنفسکم أزواجا لتسکنوا إلیها</span>، معنایش این است که برای شما و یا برای اینکه به شما نفع برساند از جنس خودتان زوج آفرید. </p> <p>آری هر یک از مرد و زن دستگاه تناسلی دارند که با دستگاه تناسلی دیگری کامل می‌گردد و از مجموع آن دو توالد و تناسل صورت می‌گیرد، پس هر یک از آن دو فی نفسه ناقص، و محتاج به طرف دیگر است، و از مجموع آن دو، واحدی تام و تمام درست می‌شود، و به خاطر همین نقص و احتیاج است که هر یک به سوی دیگری حرکت می‌کند، و چون بدان رسید آرام می‌شود، چون هر ناقصی مشتاق به کمال است، و هر محتاجی مایل به زوال حاجت و فقر خویش است، و این حالت همان شهوتی است که در هر یک از این دو طرف به ودیعت نهاده شده. </p> <p>     <code class="page" rel="16,250"/> <span class="aya" rel="30_21" data-words="12-17">و جعل بینکم مودة و رحمة</span> -کلمه <em>مودت</em> تقریبا به معنای محبتی است که اثرش در مقام عمل ظاهر باشد، در نتیجه نسبت مودت به محبت نسبت خضوع است به خشوع، چون خضوع آن خشوعی را گویند که در مقام عمل اثرش هویدا شود، به خلاف خشوع که به معنای نوعی تاثر نفسانی است، که از مشاهده عظمت و کبریایی در دل پدید می‌آید. </p> <p>و <span class="phrase"><em rel="fa_30_21_17-17" data-sentence="0:220">رحمت</em> ، به معنای نوعی تاثیر نفسانی است، که از مشاهده محرومیت محرومی که کمالی را ندارد، و محتاج به رفع نقص است، در دل پدید می‌آید، و صاحبدل را وادار می‌کند به اینکه در مقام برآید و او را از محرومیت نجات داده و نقصش را رفع کند.</span> </p> <p>یکی از روشن‌ترین جلوه‌گاه‌ها و موارد خودنمایی مودت و رحمت، جامعه کوچک خانواده است، چون زن و شوهر در محبت و مودت ملازم یکدیگرند، و این دو با هم و مخصوصا زن، فرزندان کوچکتر را رحم می‌کنند، چون در آنها ضعف و عجز مشاهده می‌کنند، و می‌بینند که طفل صغیرشان نمی‌تواند حوائج ضروری زندگی خود را تامین کند، لذا آن محبت و مودت وادارشان می‌کند به اینکه در حفظ و حراست، و تغذیه، لباس، منزل، و تربیت او بکوشند، و اگر این رحمت نبود، نسل به کلی منقطع می‌شد، و هرگز نوع بشر دوام نمی‌یافت. </p> <p>نظیر این مورد مودت و رحمتی است که در جامعه بزرگ شهری، و در میان افراد جامعه مشاهده می‌شود، یکی از افراد وقتی هم شهری خود را می‌بیند، با او انس می‌گیرد، و احساس محبت می‌کند، و به مسکینان و ناتوانان اهل شهر خود که نمی‌توانند به واجبات زندگی خود قیام کنند، ترحم می‌نماید. </p> <p>و به طوری که از سیاق برمی‌آید مراد از <em>مودت و رحمت</em> در آیه همان مودت و رحمت خانوادگی است، هر چند که اطلاق آیه شامل دومی نیز می‌شود. </p> <p> <span class="aya" rel="30_21" data-words="21-23">لآیات لقوم یتفکرون</span> -چون وقتی قومی در باره اصول تکوینی خویش بیندیشند که آن اصول مرد و زن را وادار کرده به اینکه تشکیل جامعه خانوادگی دهند، و نیز آن دو را به مودت و رحمت واداشت، و آن مودت و رحمت نیز اجتماع مدنی و شهری را پدید آورد، و چه آثاری بر این اجتماع مترتب شد، نوع بشری بقاء یافت، و زندگی دنیایی و آخرتی انسان به کمال رسید، آن وقت متوجه می‌شوند که چه آیات عجیبی در آنها هست، و خدای تعالی چه تدابیری در امر این نوع از موجودات به کار برده، تدابیری که عقل را حیران و دهشت زده می‌کند. </p> <p><code class="aya" rel="30_22"/> <span class="aya" rel="30_22" data-words="1-12">و من آیاته خلق السماوات و الأرض و اختلاف ألسنتکم و ألوانکم...</span> ظاهرا مراد از اختلاف لسانها، اختلاف واژه‌ها باشد، که یکی عربی، و یکی فارسی، <code class="page" rel="16,251"/> و یکی اردو، و یکی چیز دیگر است، و نیز مراد از اختلاف الوان اختلاف نژادهای مختلف از نظر رنگ باشد که یکی سفید پوست، دیگری سیاه، یکی زرد پوست، و دیگری سرخ پوست است. </p> <p>البته ممکن است اختلاف لسان شامل اختلاف در لهجه‌ها، و اختلاف آهنگ صداها نیز بشود، چون می‌بینیم که در یک زبان بین این شهر و آن شهر، و حتی این ده و ده مجاورش اختلاف در لهجه هست، هم چنان که اگر دقت شود خواهیم دید که تن صدای دو نفر مثل هم نیست، و همچنین ممکن است اختلاف الوان شامل افراد از یک نژاد نیز بشود، چون اگر دقت شود دو نفر از یک نژاد رنگشان عین هم نیست، و این معنا از نظر علمای این فن مسلم است. </p> <p>پس متفکرین و اهل بحث که پیرامون عالم کبیر بحث می‌کنند، در نظام خلقت، به آیاتی دقیق برمی‌خورند که دلالت می‌کند بر اینکه عالم صنع و ایجاد با نظامی که در آن جاری است ممکن نیست پدید آید مگر از ناحیه خدا، و نیز ممکن نیست منتهی شود مگر به سوی او. </p> <h3> <span class="title" rel="30_20 30_21 30_22 30_23 30_24 30_25 30_26">یاد آوری آیات الهی دیگر: خوابیدن در شب، تلاش در روز، رعد و برق، فرو فرستادن باران و...  <p/></span> </h3> <p> <code class="aya" rel="30_23"/> <span class="aya" rel="30_23" data-words="1-11">و من آیاته منامکم باللیل و النهار و ابتغاؤکم من فضله...</span> <span class="phrase">کلمه <em rel="fa_30_23_11-11" data-sentence="5:180">فضل</em> به معنای زیادتر از مقدار حاجت از هر چیز است، و بر <em>عطیه</em> نیز اطلاق می‌شود، چون صاحب عطا آنچه زاید بر مقدار حاجتش می‌باشد عطا می‌کند و مراد از این کلمه در آیه شریفه رزق است.</span> و معنای <em>ابتغاء فضل</em> طلب رزق است. </p> <p>و در اینکه انسان دارای قوای فعال خلق شده که او را وادار می‌کند به اینکه در جستجوی رزق باشد، و حوائج زندگی خود را به خاطر بقای خود تحصیل کند، از جای برخیزد، و تلاش کند و نیز در اینکه به سوی استراحت و سکون هدایت شده، تا به وسیله آن، خستگی تلاش خود را بر طرف نموده و تجدید و تجهیز قوا کند، و باز در اینکه شب و روز پشت سر هم قرار داده شده برای تلاش و برای اینکه خستگی هر روز را در شب همان روز بر طرف سازد، و باز در اینکه برای پدید آمدن شب و روز اوضاع جوی به وسیله زمین و خورشید پدید آمده، آیت‌ها و نشانه‌های سودمندی است برای کسی که دارای گوشی شنوا باشد، و در آنچه می‌شنود تعقل کند، و چون آن را حق دید پیروی نماید. </p> <p>در کشاف گفته: در آیه شریفه لف و نشر مرتب به کار رفته-که معنای آن در سایر مجلدات فارسی این کتاب گذشت-برای اینکه تقدیر آیه چنین است و من آیاته منامکم و ابتغاؤکم من فضله باللیل و النهار-یکی از آیات او خواب شما، و کار و کسب شماست در شب و در روز، یعنی خوابتان در شب، و کار و کسبتان در روز ، چیزی که هست جمله<code class="page" rel="16,252"/> <span class="aya" rel="30_23" data-words="5-7">باللیل و النهار</span> بین دو قرین منامکم و ابتغاؤکم فاصله شده، برای اینکه هر دو از جنس زمانند، و زمان و آنچه در زمان واقع می‌شود شی‌ء واحد است، علاوه بر این خود لف، بر مساله اتحاد کمک می‌کند. </p> <p>احتمال هم دارد که لف و نشری در کار نباشد، و معنای آیه این باشد که: یکی از آیات خدا خواب شما در شب و روز، و کار و کسبتان در شب و روز است، و لیکن معنای اول روشن‌تر است، چون در قرآن کریم مکرر آمده، و بهترین معانی آن معنایی است که قرآن بر آن دلالت کند<span class="footnote" rel="1" title="تفسیر کشاف، ج ۳، ص ۴۷۳">*</span>. </p> <p>و از آنچه گذشت معلوم شد که چرا در ذیل آیه فرمود: <span class="aya" rel="30_23" data-words="12-17">إن فی ذلک لآیات لقوم یسمعون</span>. <code class="aya" rel="30_24"/> <span class="aya" rel="30_24" data-words="1-18">و من آیاته یریکم البرق خوفا و طمعا، و ینزل من السماء ماء، فیحیی به الأرض بعد موتها</span> <span class="phrase">ظاهرا کلمه <em rel="fa_30_24_4-4" data-sentence="11:466">یریکم</em> که فعل است، در جای مصدر نشسته، برای اینکه باید می‌فرمود: یکی دیگر از آیات او نشان دادن برق به شما است، ولی فرموده یکی از آیات او این است که برق را به شما نشان می‌دهد، پس فعل <em>نشان می‌دهد</em> در جای <em>نشان دادن</em> نشسته، و به همین جهت نفرمود: <em>ان یریکم</em> هم چنان که در چند آیه قبل فرمود: <em rel="fa_30_20_4-5" data-sentence="369:147">ان خلقکم</em> و <span class="aya" rel="30_21" data-words="4-6">أن خلق لکم</span> برای اینکه خود فعل، کار مصدر را کرده، و دیگر احتیاج به <em>ان</em> مصدریه نیست.</span> </p> <p>و <span class="phrase">نشستن فعل در جای مصدر از لغت‌های خوب عرب است، و مثل معروف در زبانها را هم که می‌گویند: تسمع بالمعیدی خیر من ان تراه-نام معیدی را از دور بشنوی بهتر است از اینکه ببینی بر همین لغت حمل می‌کنند، و می‌گویند معنایش این است که: شنیدنت بهتر از دیدنت مر او راست، و هیچ عیبی ندارد، که کلام خدا را بر این معنا حمل کنیم، چون خدای تعالی در اول آیات مورد بحث تعبیرهای گوناگون کرده، یک جا بدون <em>أن</em> مصدریه آورده و فرموده <em rel="fa_30_24_4-4" data-sentence="413:155">یریکم</em> ، و یک جا با <em>ان</em> آورده و فرموده: <span class="aya" rel="30_25" data-words="4-5">أن تقوم</span> یک جا خود مصدر را آورده و فرموده: <em rel="fa_30_23_4-4" data-sentence="608:2">منامکم</em> .</span> </p> <p><span class="phrase">البته در خصوص کلمه <em rel="fa_30_24_4-4" data-sentence="19:264">یریکم</em> احتمال هست که حرف <em>ان</em> مصدریه در آن حذف شده، و تقدیر <em>ان یریکم</em> باشد، مؤید این احتمال این است که بعضی<span class="footnote" rel="2" title="روح المعانی، ج ۲۱، ص ۳۲">*</span> کلمه مزبور را     <code class="page" rel="16,253"/> با نصب خوانده‌اند.</span> </p> <p><span class="phrase">احتمال هم دارد از باب حذف مضاف باشد، و تقریر آن و من آیاته آیة ان یریکم البرق-و یکی از آیات او آیت نشاندادن برق به شما است باشد، هم چنان که احتمال دارد تقدیر آن و من آیاته آیة البرق باشد، و جمله‌ <span class="aya" rel="30_24" data-words="4-5">یریکم البرق...</span> جمله استینافی باشد، و نیز احتمال دارد جمله <em>من آیاته</em> متعلق باشد به جمله <em rel="fa_30_24_4-4" data-sentence="345:224">یریکم</em> و تقدیر کلام یریکم من آیاته البرق باشد، و نیز احتمال دارد <em>من آیاته</em> حال از <em rel="fa_30_24_5-5" data-sentence="486:126">البرق</em> باشد و تقدیر کلام و یریکم البرق حال کون البرق من آیاته باشد، یعنی برق را به شما نشان می‌دهد، در حالی که برق یکی از آیات اوست.</span> </p> <p>اینها وجوه متفرقی است که خواننده خود به دوری آنها از ذهن آگاه است، علاوه بر این بعضی از آنها کلام را در این آیه از سیاق آیات سابق که نظیر همین آیه هستند خارج می‌سازد، مانند دو وجه اخیر. </p> <p>و جمله‌ <span class="aya" rel="30_24" data-words="6-8">خوفا و طمعا</span> معنایش خوفا من الصاعقه، و طمعا فی المطر-ترس از صاعقه و طمع به باران است، و تفسیر جمله: <span class="aya" rel="30_24" data-words="9-18">و ینزل من السماء ماء فیحیی به الأرض بعد موتها</span> مکرر در این کتاب گذشت، و معنای جمله‌ <span class="aya" rel="30_24" data-words="19-24">إن فی ذلک لآیات لقوم یعقلون</span> این است که: کسانی که اهل تعقل هستند، می‌فهمند که در این میان عنایتی به این نظام که سراپا مصلحت است می‌باشد، و پدید آمدن، صرفا از باب تصادف و اتفاق نیست. </p> <p><code class="aya" rel="30_25"/> <span class="aya" rel="30_25" data-words="1-18">و من آیاته أن تقوم السماء و الأرض بأمره ثم إذا دعاکم دعوة من الأرض إذا أنتم تخرجون</span> <span class="phrase">کلمه قیام که لفظ <em rel="fa_30_25_5-5" data-sentence="17:544">تقوم</em> مضارع آن است به معنای ایستادن، و در مقابل قعود است که به معنای نشستن است، و چون معتدل‌ترین حالات آدمی، که در آن بر همه کارهایش مسلط است، حالت ایستادگی است، لذا در عرب وقتی بخواهند از ثبوت و استقرار چیزی بر معتدل‌ترین حالاتش خبر دهند، تعبیر به قیام آن چیز می‌کنند، هم چنان که در قرآن کریم‌بر تدبیر عالم از ناحیه خدا قیام اطلاق کرده، و فرموده: <span class="aya" rel="13_33" data-words="1-9">أ فمن هو قائم علی کل نفس بما کسبت</span><span class="footnote" rel="1" title="آیا کسی که او قائم بر هر نفسی است به آنچه می‌کند سوره رعد، آیه ۳۳">*</span>.</span> </p> <p>و مراد از قیام آسمان و زمین به امر خدا، ثبوت آن دو است بر حالاتی که عبارت است از حرکت و سکون و تغییر و ثبات که خدا به آنها داده، و اما اینکه کلمه <em>أمر</em> به چه   <code class="page" rel="16,254"/> معناست؟ آیه‌ <span class="aya" rel="36_82" data-words="1-10">إنما أمره إذا أراد شیئا أن یقول له کن فیکون</span><span class="footnote" rel="1" title="امر او جز این نیست که چون چیزی را بخواهد بدو بگوید بباش، و آن چیز بی درنگ موجود شود سوره یس، آیه ۸۲">*</span> جوابگوی آن است. </p> <p> <span class="aya" rel="30_25" data-words="10-18">ثم إذا دعاکم دعوة من الأرض إذا أنتم تخرجون</span> <span class="phrase">-کلمه <em>اذا</em> ی اولی شرطیه، و  <em>اذا</em> ی دومی فجائیه،  (ناگهان) است، که در جای <em>فا</em> ی جزاء نشسته، و کلمه <em rel="fa_30_25_14-15" data-sentence="122:304">من الأرض</em> متعلق است به کلمه <em rel="fa_30_25_13-13" data-sentence="203:272">دعوة</em> و جمله دومی عطف است بر محل جمله اولی، چون مراد از جمله‌ <span class="aya" rel="30_25" data-words="10-12">ثم إذا دعاکم...</span> بعث و رجوع به سوی خدا است، که جزء آیات نیست، بلکه جمله‌ای است خبری که از امری خبر می‌دهد که قبلا بر آن استدلال کرده، و بعدا نیز استدلال می‌کند.</span> </p> <p>و اما اینکه بعضی<span class="footnote" rel="2" title="روح المعانی، ج ۲۱، ص ۳۴">*</span> گفته‌اند: جمله مذکور بعد از تاویل به مصدر مفرد می‌شود، و عطف بر <span class="aya" rel="30_25" data-words="4-5">أن تقوم</span> می‌گردد، و تقدیرش این است که: و من آیاته قیام السماء و الأرض بامره ثم، خروجکم اذا دعاکم دعوة من الأرض-یکی دیگر از آیات او قیام آسمان و زمین به امر اوست، و سپس بیرون شدن شما از زمین هنگامی که شما را بخواند صحیح نیست. زیرا لازمه‌اش این است که: مساله بعث نیز از آیات باشد، و حال آنکه گفتیم جزء آیات نیست، بلکه یکی از اصول سه‌گانه‌ای است که آیات زمین و آسمان بر آن دلالت می‌کند، به شهادت اینکه اگر مساله معاد آیت بود، باید با این مساله بر اثبات توحید استدلال شود و چنین استدلالی معقول نیست، و به فرضی هم که ممکن باشد با یکی از اصول سه‌گانه اعتقادی بر دیگری استدلال شود، مساله توحید است که با آن می‌توان معاد را اثبات کرد، نه اینکه با معاد توحید اثبات شود-دقت بفرمایید-. </p> <p>و از آنجایی که آیات مذکور در این فراز یعنی خلقت بشر از خاک، خلقتشان به صورت زوج، اختلاف زبانها و رنگها، خوابیدنشان در شب، و کار و کسبشان در روز، نشان دادن برق به ایشان، و نازل کردن آب از آسمان، همه آیاتی بود مربوط به تدبیر امر انسان، قهرا جمله‌ <span class="aya" rel="30_25" data-words="4-8">أن تقوم السماء و الأرض</span> هم به کمک سیاق مربوط به تدبیر امور انسانها می‌شود، و می‌خواهد بفرماید: ثبات آسمان و زمین بر وضع طبیعی و حال عادیشان به طوری که سازگار با زندگی نوع انسانی و مرتبط با آن باشد یکی از آیات اوست، و آن وقت جمله‌ <span class="aya" rel="30_25" data-words="10-12">ثم إذا دعاکم...</span>، مترتب بر آن می‌شود، ترتبی تاخیری، و معنایش این می‌شود که: خروج انسانها از زمین بعد از این قیام است، و وقتی است که دیگر آسمان و زمین قائم نیستند، یعنی ویران     <code class="page" rel="16,255"/> شده‌اند، هم چنان که آیات بسیاری دیگر در مواردی از کلام مجید بر این خرابی دلالت دارد. </p> <p>و نیز از اینجا معلوم می‌شود که مراد از جمله سابق هم که می‌فرمود <span class="aya" rel="30_22" data-words="1-7">و من آیاته خلق السماوات و الأرض</span> خلقتی است که: مربوط و نافع به زندگی بشر است، نه اصل خلقت آنها. </p> <h3> <span class="title" rel="30_21 30_22 30_23 30_24 30_20 30_25 30_26">نکاتی که در ترتیب بیان آیات وجود دارد</span> </h3> <p> آیات مذکور در این فراز به طور ترتیب ذکر شده، اول شروع کرده به مساله خلقت انسان، و پیدایش او، آن گاه مساله دو صنف بودن و مرد و زن بودنش، سپس مرتبط بودن وجودش به وجود آسمان و زمین، آن گاه اختلاف زبانها و رنگهایش‌پس از آن سعی و کوشش او در طلب رزق، و آرامش و خوابیدنش در شب، آن گاه نشاندادن برق به او، و نازل کردن باران، و در آخر قیام آسمان و زمین تا روزی معین، یعنی روزی که آن سرآمدی که برای حیات بشر در زمین مقدر شده به پایان برسد، و آن گاه مساله معاد و از سرگرفتن زندگی‌اش ذکر شده. این بود پاره‌ای از نکاتی که در ترتیب آیات هست. </p> <p><span class="phrase">نکته دیگر در ترتیب فواصل آنها هست، اول فرموده <em rel="fa_30_21_23-23" data-sentence="46:249">یتفکرون</em> ، بعد <em rel="fa_30_22_17-17" data-sentence="113:225">للعالمین</em> ، بعد <em rel="fa_30_23_17-17" data-sentence="182:203">یسمعون</em> سپس <em rel="fa_30_24_24-24" data-sentence="247:183">یعقلون</em> و از این ترتیب این نکته استفاده می‌شود که انسان اول فکر می‌کند، بعد عالم می‌شود، و بعد هر گاه چیزی از حقایق را شنید در خود جای می‌دهد، آن گاه پیرامون آن تعقل می‌کند-و خدا داناتر است.</span> </p> <p><code class="aya" rel="30_26"/> <span class="aya" rel="30_26" data-words="1-10">و له من فی السماوات و الأرض کل له قانتون</span> همان طور که گفتیم آیاتی که در این فراز نام برد، همه برای اثبات ربوبیت خدای تعالی و الوهیتش بود، و چون سخن منتهی شد به مساله معاد، و بازگشت به سوی خدا، لذا در دنبال آن استدلال کرد بر امکان آن، و این استدلال از خلقت و تدبیری که در آیات سابق مذکور بود گرفته شده. </p> <p>پس جمله‌ <span class="aya" rel="30_26" data-words="2-7">له من فی السماوات و الأرض</span> اشاره است به احاطه ملک حقیقی خدا، که اثر آن جواز تصرف مالک در ملک خویش، و به دلخواه خویش است، پس خدای تعالی از آنجا که مالک حقیقی عالم است، در مملوک خود تصرف نموده از نشاه دنیا به آخرت می‌برد. </p> <p>و <span class="phrase">این معنا را با جمله‌ <span class="aya" rel="30_26" data-words="8-10">کل له قانتون</span> تاکید فرموده، چون <em rel="fa_30_26_10-10" data-sentence="107:168">قنوت</em> به معنای لازم بودن اطاعت با خضوع است، هم چنان که راغب<span class="footnote" rel="1" title="مفردات راغب، ماده &lt;em&gt;قنت&lt;/em&gt; ">*</span> نیز این طور معنا کرده.</span> و مراد از اطاعت با خضوع-به طوری که سیاق می‌رساند-اطاعت تکوینی است، نه اطاعت دستورات شرعی، چون   <code class="page" rel="16,256"/> دستورات شرعی گاهی نافرمانی می‌شود، و درباره‌اش نمی‌توان گفت: <span class="aya" rel="30_26" data-words="8-10">کل له قانتون</span> -همه و همه برای او مطیع و خاضعند . </p> <p>زیرا منظور از کل حتما جن و انس و ملک است، و همه مطیع اسباب تکوینی هستند، اما ملائکه که جز خضوع اطاعت ندارند، و اما جن و انس آنها هم منقاد و مطیع علل و اسباب تکوینی هستند، هر چند که دائما نقشه می‌ریزند که اثر علتی از علل و سببی از اسباب تکوینی را لغو کنند، ولی برای رسیدن به این منظور باز متوسل به علت و سببی دیگر می‌شوند. </p> <p>از این هم که بگذریم خود علم و اراده و اختیارشان از اسباب تکوینی است، پس در هر حال مطیع تکوین هستند، پس در باب تکوین تنها مؤثر خداست و آنچه او بخواهد می‌شود، یعنی آنچه که علل خارجیش تمام باشد، و اما از آنچه جن و انس بخواهد تنها آن موجود می‌شود که خدا اذن داده باشد، و خواسته باشد، پس مالک همه آنان و آنچه را که مالکند خدا است. <code class="page" rel="16,257"/> </p>
