<h3 class="ayas">سوره الأعراف آیه‌های ۸۵ تا ۹۳</h3><code class="section" rel="7_85-93"/><h3>ترجمه آیات</h3> <p> <span class="trans" rel="7_85">و به سوی مردم مدین برادرشان شعیب را فرستادیم،  (او به قوم خود) گفت: ای قوم!خدای یگانه را که جز او خدایی ندارید بپرستید، برهانی از پروردگارتان به سوی شما آمده (و حجت بر شما تمام شده) پیمانه و وزن را تمام دهید (کم‌فروشی مکنید) و حق مردم را کم مدهید و در این سرزمین پس از اصلاح آن فساد راه میندازید، این دستور را اگر باور داشته باشید برای شما بهتر است.  «۸۵» </span><span class="trans" rel="7_86">بر سر هر راه منشینید که مردم را بترسانید، و کسی را که به خدا ایمان آورده از راه خدا باز دارید، و راه خدا را منحرف خواسته باشید، زمانی را به یاد آرید که اندک بودید، و خدا بسیارتان کرد، به یاد آرید و بنگرید سرانجام تباهکاران چگونه بود.  «۸۶» </span><span class="trans" rel="7_87">اگر گروهی از شما به این آیین که من برای ابلاغ آن مبعوث شده‌ام ایمان آورده‌اند و گروهی ایمان نیاورده‌اند، صبر کنید تا خدای‌مان داوری کند، او بهترین داوران است.  «۸۷» </span><span class="trans" rel="7_88">بزرگان قوم وی که گردن‌کشی می‌کردند گفتند: ای شعیب!ما تو را با کسانی که به تو ایمان آورده‌اند، از آبادی خود بیرون می‌کنیم، مگر اینکه به آیین ما باز گردید، گفت:  (به آیین شما بازگردیم) هر چند از آن نفرت داشته باشیم؟.  «۸۸» </span><span class="trans" rel="7_89">اگر پس از آنکه خدا ما را از آیین شما رهایی داده بدان باز گردیم در باره خدا دروغی ساخته‌ایم، ما را نسزد که بدان باز گردیم، مگر خدا، پروردگارمان بخواهد که علم پروردگار ما به همه چیز رسا است، و ما کار خویش را به خدا واگذاشته‌ایم، پروردگارا!میان ما و قوممان به حق داوری کن که تو بهترین داورانی.  «۸۹» </span><span class="trans" rel="7_90">بزرگان قوم که کافر بودند گفتند: اگر شعیب را پیروی کنید زیان خواهید دید.  «۹۰» </span><span class="trans" rel="7_91">زلزله گریبان ایشان را بگرفت و در خانه‌های خویش بی‌جان شده و به زانو درآمدند.  «۹۱» </span><span class="trans" rel="7_92">گویی کسانی که شعیب را تکذیب کردند هرگز در آن دیار نبودند، و کسانی که شعیب را تکذیب می‌کردند، خود مردمی زیانکار بودند.  «۹۲» </span><span class="trans" rel="7_93">آن گاه از آنان رو برتافته و گفت: ای قوم!من پیغام‌های پروردگار خویش را به شما رساندم و نصیحتتان کردم، چگونه برای گروهی که کفر می‌ورزند اندوهگین شوم؟ «۹۳» </span></p>                 <h3>بیان آیات</h3> <h3> <span class="title" rel="7_85 7_86 7_87 7_88 7_89 7_90 7_91 7_92 7_93">بیان آیات شریفه مربوط به رسالت شعیب (علیه السلام) </span> </h3> <p> <span class="aya" rel="7_85" data-words="1-5">و إلی مدین أخاهم شعیبا...</span> این آیه عطف است بر داستان نوح (ع)، چون شعیب (ع) نیز مانند نوح و سایر انبیای قبل از خود دعوت خویش را بر اساس توحید قرار داده بود. <code class="page" rel="8,236"/> <span class="aya" rel="7_85" data-words="16-20">قد جاءتکم بینة من ربکم</span> این جمله دلالت دارد بر اینکه شعیب (ع) معجزاتی که دلیل بر رسالتش باشد داشته، و اما آن معجزات چه بوده، قرآن کریم اسمی از آن نبرده است. </p> <p>و مقصود از این آیات و معجزات، آن عذابی که در آخر داستان ذکر می‌کند نیست، زیرا گر چه آن نیز در جای خود آیتی بود، و لیکن آیتی بود که همه آنان را هلاک ساخت، و معلوم است که آیه عذاب آیه و معجزه رسالت نمی‌تواند باشد. علاوه بر اینکه پس از ذکر این آیه و بینه نتیجه گرفته و می‌فرماید: پس به کیل و وزن وفا کنید، و این نتیجه‌گیری وقتی صحیح است که عذاب نازل نشده باشد، و مردم هلاک نشده باشند. </p> <h3> <span class="title" rel="7_85 7_86 7_87 7_88 7_89 7_90 7_91 7_92 7_93">تعالیم شعیب (ع) به قوم خود</span> </h3> <p> <span class="aya" rel="7_85" data-words="21-36">فأوفوا الکیل و المیزان و لا تبخسوا الناس أشیاءهم و لا تفسدوا فی الأرض بعد إصلاحها</span> شعیب (ع) نخست قوم خود را پس از دعوت به توحید که اصل و پایه دین است به وفای به کیل و میزان‌و اجتناب از کم‌فروشی که در آن روز متداول بوده دعوت نموده، و ثانیا آنان را دعوت به این معنا کرده که در زمین فساد ایجاد نکنند، و بر خلاف فطرت بشری -که همواره انسان را به اصلاح دنیای خود و تنظیم امر حیات دعوت می‌کند-راه نروند. </p> <p>گر چه افساد در زمین بر حسب اطلاق شامل گناهان مربوط به حقوق اللَّه نیز می‌شود، و لیکن از ما قبل و ما بعد جمله مورد بحث بر می‌آید که مقصود از فساد خصوص آن گناهانی است که باعث سلب امنیت در اموال و اعراض و نفوس اجتماع می‌شود، مانند راهزنی، غارت، تجاوزهای ناموسی و قتل و امثال آن. </p> <p> <span class="aya" rel="7_85" data-words="37-42">ذلکم خیر لکم إن کنتم مؤمنین</span> شعیب (ع) سپس این دو دعوت خود را چنین تعلیل می‌کند که: وفای به کیل و وزن و بر هم نزدن نظم جامعه برای شما بهتر است، و سعادت دنیای شما را بهتر تامین می‌کنند، زیرا زندگی اجتماعی انسان وقتی قابل دوام است که افراد، ما زاد فرآورده خود را در مقابل فرآورده‌های دیگر مبادله نموده و بدین وسیله حوائج خود را برآورده کنند، و این وقتی میسر است که در سراسر اجتماع امنیت حکم‌فرما بوده و مردم در مقدار و اوصاف هر چیزی که معامله می‌کنند به یکدیگر خیانت نکنند، چون اگر خیانت از یک نفر صحیح باشد از همه صحیح خواهد بود، و خیانت همه معلوم است که اجتماع را به چه صورت و وضعی در می‌آورد، در چنین اجتماعی مردم به انواع حیله و تقلب، سم مهلک را به جای دوا، و جنس معیوب و مخلوط را به جای سالم و خالص به خورد یکدیگر می‌دهند. </p> <p>و همچنین عدم افساد در زمین، چون فسادانگیزی نیز امنیت عمومی را که محور چرخ اجتماع انسانی است از بین برده و مایه نابودی کشت و زرع و انقراض نسل انسان است. <code class="page" rel="8,237"/> خلاصه بیان شعیب این شد که: شما اگر به گفته‌های من ایمان داشته باشید-و یا اگر ایمان به حق داشته باشید-بطور مسلم تصدیق خواهید کرد که وفای به کیل و وزن و اجتناب از کم‌فروشی و تقلب و خودداری از افساد در زمین به نفع خود شما است. </p> <p>بعضی از مفسرین آیه مورد بحث را طوری دیگر معنا کرده و گفته‌اند: معنای ایمان در این آیه ایمان به دعوت است، چون وقتی مردم از دعوت انبیاء منتفع می‌شوند که به آنان ایمان داشته باشند، کسانی که در دل کافرند، همان کفر و شقاوت و ضلالت‌شان نمی‌گذارد که دعوت انبیاء را قبول نموده، از خیرات دنیوی آن طور که شایسته است منتفع شوند، در نتیجه انتفاعاتی که از دنیا و زندگی آن دارند، انتفاعاتی است خیالی هم چنان که فرموده: <span class="aya" rel="29_64" data-words="1-18">و ما هذه الحیاة الدنیا إلا لهو ولعب و إن الدار الآخرة لهی الحیوان لو کانوا یعلمون</span><span class="footnote" rel="1" title="زندگی این دنیا به جز بازیچه و سرگرمی نیست، و اگر می‌دانستند زندگی حقیقی همان سرای دیگر است سوره عنکبوت آیه ۶۴">*</span>. </p> <p><span class="phrase">بعضی دیگر گفته‌اند: احتمال دارد لفظ <em rel="fa_7_85_36-36" data-sentence="36:289">ذلکم</em> اشاره به وفای به کیل و سایر مذکورات بعد از آن نباشد بلکه اشاره به جمیع مطالب گذشته بوده، و مراد به ایمان هم همان معنای اصطلاحی باشد نه معنای لغوی، خلاصه اینکه معنای آیه چنین باشد: شما اگر ایمان به خدا می‌داشتید، تنها او را می‌پرستیدید و به کیل و وزن وفا نموده و در زمین فساد نمی‌انگیختید.</span> </p> <p><span class="phrase">اشکالی که به این دو تفسیر وارد است این است که از ظاهر آیه بر می‌آید که قوم شعیب قبل از این خطاب متصف به ایمان بوده‌اند، برای اینکه فرموده: <span class="aya" rel="7_85" data-words="40-42">إن کنتم مؤمنین</span> هم لفظ <em>کنتم</em> که ماضی است و هم لفظ <em rel="fa_7_85_41-41" data-sentence="251:392">مؤمنین</em> که اسم فاعل از ایمان است ظهور در این دارد که صفت ایمان مدتی در بین آنان مستقر بوده، و اگر قوم شعیب ایمان نداشتند یا همه آنان کافر بودند و یا بعضی کافر و مستکبر و بعضی مؤمن و منقاد می‌بودند، جا داشت بفرماید:  ذلکم خیر لکم ان آمنتم (و یا) ان تؤمنوا این برای شما بهتر بود اگر ایمان می‌آوردید و یا اگر ایمان بیاورید پس از اینجا می‌فهمیم که منظور از ایمان در این آیه، ایمان به معنای اصطلاحی نیست.</span> </p> <p><code class="aya" rel="7_86"/> <span class="aya" rel="7_86" data-words="1-17">و لا تقعدوا بکل صراط توعدون و تصدون عن سبیل الله من آمن به و تبغونها عوجا...</span> <span class="phrase">ظاهر سیاق این است که <em rel="fa_7_86_6-6" data-sentence="21:109">توعدون</em> و <em rel="fa_7_86_8-8" data-sentence="80:92">تصدون</em> حال از فاعل <em>لا تقعدوا</em> ، و جمله  <em rel="fa_7_86_15-16" data-sentence="176:32">و تبغونها</em> حال از فاعل <em rel="fa_7_86_8-8" data-sentence="250:5">تصدون</em> است.</span> </p> <p>   <code class="page" rel="8,238"/> شعیب (ع) در این جمله، سومین بخش دعوت خود را بیان می‌کند، و آن این است که کاری به صراط مستقیم خدا نداشته باشند. از این جمله بر می‌آید که قوم شعیب به انحای مختلف مردم را از شعیب گریزان می‌کرده‌اند، و از اینکه به وی ایمان آورند و نزدش رفته کلماتش را گوش دهند، و در مراسم عبادتش شرکت جویند، بازشان داشته آنان را در اینکه به دین حق و طریقه توحید در آیند تهدید می‌کردند، و همواره سعی می‌کردند راه خدا را که همان دین فطرت است کج و ناهموار طلب کنند و بپیمایند. </p> <p>کوتاه سخن، در راه ایمان راهزنانی بودند که با تمام قوا و با هر نوع حیله و تزویر مردم را از راه بر می‌گرداندند. شعیب (ع) هم در مقابل، ایشان را به یاد نعمت‌های خداوند انداخته توصیه می‌کند که از تاریخ امم گذشته و سرانجام مفسدین ایشان عبرت گیرند. </p> <h3> <span class="title" rel="7_86 7_85 7_87 7_88 7_89 7_90 7_91 7_92 7_93">اشاره به اینکه ازدیاد نسل از نعمت‌های الهی و از پایه‌های تکامل بشر است</span> </h3> <p> <span class="aya" rel="7_86" data-words="18-29">و اذکروا إذ کنتم قلیلا فکثرکم و انظروا کیف کان عاقبة المفسدین</span> -این دو جمله در حقیقت موعظه و نصیحت در باره امتثال اوامر و نواهی قبلی است. در جمله اول مردم را به یاد یکی از نعمت‌های بزرگ خدا می‌اندازد، و آن مساله ازدیاد نسل است برای اینکه انسان بر خلاف سایر انواع حیوانات زندگیش اجتماعی است، و آن کمالاتی که برای این نوع میسر و متوقع است و خلاصه، سعادت عالیه‌ای که انسان را از سایر انواع حیوانات متمایز می‌کند و حساب او را از آنها جدا می‌سازد اقتضاء می‌کند که این موجود دارای ادوات و قوای مختلف و ترکیبات وجودی خاصی بوده باشد که با داشتن آن نمی‌تواند مانند سایر حیوانات بطور انفرادی زندگی نموده و همه حوائج ضروری خود را تامین نماید، بلکه ناگزیر است از اینکه در تحصیل خوراک، پوشاک، مسکن، همسر و سایر حوائج با سایر افراد تشریک مساعی نموده و همه با کمک فکری و عملی یکدیگر حوائج خود را تامین نمایند. </p> <p>پر واضح است که برای چنین موجودی کثرت افراد، نعمت بسیار بزرگی است، زیرا هر چه بر عدد افراد اجتماعش افزوده شود نیروی اجتماعیش بیشتر و فکر و اراده و عمل آن قوی‌تر می‌گردد و به دقایق بیشتر و باریک‌تری از حوائج پی برده در حل مشکلات و تسخیر قوای طبیعت راه‌حل‌های دقیق‌تری را پیدا می‌کند. </p> <p>روی این حساب مساله ازدیاد نسل و اینکه عدد افراد بشر به تدریج رو به فزونی می‌گذارد خود یکی از نعمت‌های الهی و از پایه‌ها و ارکان تکامل بشر است. آری، هیچ وقت یک ملت چند هزار نفری نیروی جنگی و استقلال سیاسی و اقتصادی و قدرت علمی و ارادی و عملی ملت چندین میلیونی را ندارد. </p> <p>و اما عاقبت مفسدین، این نیز برای کسانی که چشم بصیرت داشته باشند موعظه و<code class="page" rel="8,239"/> عبرت بزرگی است و خوشبختانه تاریخ به اندازه کافی از احوال امم گذشته ضبط کرده، همه می‌دانند که در دورانهای گذشته از قیاصره و فراعنه و اکاسره و فغافره<span class="footnote" rel="1" title="قیاصره جمع قیصر پادشاهان روم و فراعنه جمع فرعون زمامداران مصر و اکاسره جمع کسری سلاطین ایران و فغافره جمع فغفور پادشاهان چین را می‌گفته‌اند">*</span> و امثال آنان گردن‌فرازانی طاغی بوده‌اند که دل‌ها را از هیبت سلطنت خود مرعوب نموده خانه‌ها را خراب و اموال را غارت می‌کردند، و خون مردم را به سهولت ریخته، زن و فرزند آنان را به زیر یوغ بردگی خود می‌کشیدند، خدای تعالی هم آنان را در این ظلم و ستم مهلت داد تا به اوج قدرت خود رسیده و به منتهای درجه شوکت نائل آمدند، دنیا و زینت و شهواتش دل آنان را فریفته و از اینکه ساعتی عقل خود را به کار اندازند بازشان داشت، و تمامی اوقات خود را صرف عیش و نوش نموده، هوای دل را معبود خود ساختند، و به این وسیله خداوند گمراهشان ساخته کارشان را به اینجا کشانید که در عین داشتن قدرت و اراده و هر نعمت دیگری از آن استفاده ننموده، به تدریج از میان رفتند و امروز جز نام ننگینی از بعضی از آنان باقی نمانده است، آری سنت پروردگار بر این جریان یافته که انسان زندگی خود را بر اساس تعقل بنا کند، و اگر غیر این کند و راه فسادو افساد را پیش گیرد، طبع عالم و اسباب جاری در آن با او بنای ضدیت و دشمنی را می‌گذارد و او هر قدر هم نیرومند باشد در بین دو سنگ آسیای طبیعت له و نابود می‌شود. </p> <h3> <span class="title" rel="7_87 7_85 7_86 7_88 7_89 7_90 7_91 7_92 7_93">امر به شکیبایی در برابر کفر کافران، تعلیم دیگر شعیب علیه السلام بوده است</span> </h3> <p> <span class="aya" rel="7_87" data-words="1-9">و إن کان طائفة منکم آمنوا بالذی أرسلت به...</span> در این آیه چهارمین دستور خود را به آنان گوشزد می‌کند، و آن این است که در صورتی که اختلاف کلمه در بین شما روی داد و عده‌ای از شما به طرف کفر متمایل شدند شما بخاطر آنان دست از حق و حقیقت بر ندارید. بلکه به طرف حق گرائیده، در مقابل کارشکنی‌های آنان صبر کنید، از اینجا معلوم می‌شود که شعیب (ع) از اتفاق مردم بر ایمان و عمل صالح مایوس بوده، و احساس کرده که چنین اتفاقی نخواهند کرد و مسلما اختلاف خواهند داشت، و طبقه اول و توانگران قومش به زودی دست به خرابکاری و کارشکنی و آزار مؤمنین خواهند زد، و قهرا مؤمنین در تصمیم خود سست خواهند شد، ناچار همه ایشان را از مؤمن و کافر امر به صبر و انتظار فرج نموده است تا خداوند در میانشان حکومت کند، چرا که او بهترین حکم‌کنندگان است، یکی از شواهد بر اینکه او بهترین حکم‌کنندگان است، همین امر به صبری است که به کافر و مؤمن قوم شعیب کرده، زیرا صلاح جمعیتی که مرکب از کافر و مؤمن است در همین است که در برابر یکدیگر صبر و خویشتن‌داری را پیشه کنند، مؤمنین در زندگی   <code class="page" rel="8,240"/> خود آرامش خاطر را از دست نداده و در دین خود دچار حیرت و اضطراب نشوند، کفار هم به کفر خود اکتفاء نموده، کارهایی که مایه ندامت است نکرده و از در نادانی دامن خود را به ننگ ظلم و مفسده‌جویی آلوده نسازند، پس همین دستور خود یکی از شواهدی است بر اینکه خداوند خیر الحاکمین است برای اینکه در هر موقع مناسبی حکمی می‌کند که مایه خیر همه مردم است، و هر حکمی هم که می‌کند، عادلانه و خالی از جور و تعدی است. </p> <p>بنا بر این جمله <em>فاصبروا</em> نسبت به کافر حکمی است ارشادی، و نسبت به مؤمنین حکمی است مولوی، و یا به عبارت دیگر نسبت به هر دو طبقه حکمی است ارشادی که آنان را به صلاحشان راهنمایی می‌کند. </p> <p><code class="aya" rel="7_88"/> <span class="aya" rel="7_88" data-words="1-9">قال الملأ الذین استکبروا من قومه لنخرجنک یا شعیب...</span> شعیب (ع) به وظیفه ارشاد و راهنمایی خود قیام نمود، و لیکن قوم او استکبار نموده به دستوراتش گردن ننهادند و در عوض او و گروندگان به او را تهدید نموده و گفتند: باید از دین توحید دست بر دارید و گر نه از شهر و دیارتان اخراج خواهیم کرد. </p> <p>و <span class="phrase">از آنجایی که تهدید خود را بطور قطع خاطر نشان شعیب کردند، هم چنان که از لام و نون تاکید در دو جمله <em rel="fa_7_88_7-7" data-sentence="98:189">لنخرجنک</em> و <em rel="fa_7_88_15-16" data-sentence="158:168">او لتعودن</em> بر می‌آید شعیب ترسیده و از خدای تعالی فتح و فیروزی و نجات از این گرفتاری را طلب نمود، و گفت: <span class="aya" rel="7_89" data-words="35-37">ربنا افتح بیننا...</span>.</span> </p> <p><code class="aya" rel="7_89"/> <span class="aya" rel="7_88-89" data-words="20-34">قال أ و لو کنا کارهین، قد افترینا علی الله کذبا إن عدنا فی ملتکم...</span> شعیب (ع) در آیه شریفه از ارتداد و اعراض از دین توحید اظهار کراهت نموده و با جمله‌ <span class="aya" rel="7_89" data-words="1-5">قد افترینا علی الله کذبا</span> و سایر جملات بعدی کراهت خود را توجیه نموده، فهمانید در صورتی که او و قومش مجبور به اختیار یکی از دو شق ارتداد و یا تبعید شوند جز شق دوم را اختیار نخواهند کرد. </p> <h3> <span class="title" rel="7_89">اشتباه یک مفسر که جمله: <span class="aya" rel="7_89" data-words="6-9">إن عدنا فی ملتکم</span> را دلیل بر مشرک بودن شعیب (ع) قبل از نبوتش گرفته است</span> </h3> <p> بعضیها جمله‌ <span class="aya" rel="7_89" data-words="6-9">إن عدنا فی ملتکم</span> را دلیل گرفته‌اند بر اینکه شعیب (ع) قبل از نبوتش مشرک و بت‌پرست بوده، و این اشتباه بسیار بزرگی است، و حاشا بر مقام شامخ انبیاء که بتوان چنین نسبت‌هایی به آنان داد، مفسر مزبور از این معنا غفلت کرده که شعیب  (ع) اینکلام را از زبان قوم که قبلا کافر بوده‌اند گفته و در حقیقت این جمله و همچنین جمله: <span class="aya" rel="7_89" data-words="12-13">نجانا الله</span> از باب نسبت دادن وصف اکثریت افراد یک اجتماع به همه ایشان است، البته این در صورتی است که مراد از نجات دادن، نجات دادن ظاهری از شرک فعلی باشد، و گر نه اگر مراد نجات حقیقی از هر ضلالتی چه محقق و چه مقدر بوده باشد، خود شعیب هم مانند سایر افراد قومش از کسانی خواهد بود که خداوند نجاتشان داده اگر چه خود او یک<code class="page" rel="8,241"/> لحظه هم به خدا شرک نورزیده باشد، برای اینکه شعیب هم مانند سایر مردم هیچ خیر و شری را از خود مالک نبوده و هر خیری که به او رسیده از ناحیه پروردگار بوده است. </p> <p> <span class="aya" rel="7_89" data-words="15-21">و ما یکون لنا أن نعود فیها</span> -این جمله به منزله اعراض از گفته‌های قبلی و ترقی دادن مطلب و آن را که قبلا قطعی نبود بطور قطع بیان داشتن است، گویا فرموده: ما از برگشتن به کیش شما کراهت داریم، زیرا این برگشت مستلزم افترای به خدا است، بلکه چنین کاری را به هیچ وجه مرتکب نمی‌شویم. </p> <p> <span class="aya" rel="7_89" data-words="22-26">إلا أن یشاء الله ربنا</span> -همانطوری که گفتیم جمله‌ <span class="aya" rel="7_89" data-words="15-21">و ما یکون لنا أن نعود فیها</span> به منزله این است که گفته شود: ما ابدا به کیش شما بر نمی‌گردیم و چون این قسم حرف زدن از ادب انبیاء دور و به گفتار اشخاص جاهل به مقام پروردگار بیشتر شبیه است، لذا شعیب  (ع) اضافه کرد که مگر خداوند متعال بخواهد که ما از راه راست منحرف شویم  آری آدمی هر چه هم کامل باشد، باز جائز الخطا است، و ممکن است در اثر ارتکاب گناهی دچار عقوبت پروردگار گردد و سلب عنایت از او شده، و در نتیجه از دین خدا مطرود گشته، در ضلالت بیفتد. </p> <p>اینکه شعیب (ع) هم اللَّه تعالی را اسم برد و هم ربنا را برای اشاره به این بود که اللَّه تعالی همان کسی است که امور ما آدمیان را اداره می‌کند، او هم اله (معبود) است و هم رب، پس اینکه بت‌پرستان خدای تعالی را اله دانسته‌و لیکن ربوبیت را از شؤون بت‌ها پنداشته، یکی را رب دریا و دیگری را رب خشکی یکی را رب آسمان و دیگری را رب زمین و خلاصه هر بتی را رب یکی از شؤون عالم دانسته‌اند، صحیح نیست. <span class="aya" rel="7_89" data-words="27-31">وسع ربنا کل شیء علما</span> -این جمله به منزله تعلیل جمله قبلی است، گویا کسی از او می‌پرسد: بعد از آنکه بطور قطع گفتی هرگز به کیش شما بر نمی‌گردیم دیگر گفتن ان شاء اللَّه چه معنا داشت؟ شعیب (ع) هم در جواب فرموده، این حرف را برای این زدم که پروردگار من به هر چیزی عالم است، و من به آنچه که او می‌داند احاطه ندارم و هر علم و اطلاعی را هم که دارم او به من عطا فرموده، بنا بر این ممکن است مشیت او به چیزهایی تعلق بگیرد که به نفع یا به ضرر من باشد و من از آن بی‌خبر باشم، مثلا ممکن است او بداند که ما به زودی نافرمانیش خواهیم کرد، و به همین جهت مشیت او تعلق بگیرد به اینکه ما به کیش شما برگردیم، اگر چه الآن به حسب ظاهر از کیش شما متنفریم. </p> <p> <span class="aya" rel="7_89" data-words="32-34">علی الله توکلنا</span> -بعید نیست که ذکر این جمله نیز برای اشاره به همان نکته قبلی باشد، چون خداوند کسی را که به او اعتماد و توکل می‌کند از شر هر چیزی که از آن بترسد<code class="page" rel="8,242"/> حفظ می‌کند. </p> <p> <span class="aya" rel="7_89" data-words="35-45">ربنا افتح بیننا و بین قومنا بالحق و أنت خیر الفاتحین</span> پس از آنکه قوم شعیب را در صورتی که به کیش آنان بر نگردد تهدید به اخراج نمودند، و شعیب هم بطور قطع آنان را از برگشتن به کیش و ملت آنان مایوس نمود اینک به خدای خود پناه برده و برای خود و یارانش فتح و پیروزی طلب می‌کند، و مقصودش از فتح، همانا حکم کردن بین دو فریق است، چون فتح بین دو چیز، مستلزم جدا کردن آن دو از یکدیگر است، و این کلام خود کنایه از یک نحو نفرینی است که باعث هلاکت قوم است، و اگر صریحا هلاکت آنان را از خداوند طلب نکرد، و اهل نجات و اهل هلاکت را معلوم نساخت، برای این بود که حق را به صورت انصاف بگیرد، و نیز برای این بود که با علم و اطمینانی که به عنایت پروردگارش داشته و می‌دانست که به زودی او را یاری خواهد نمود، رسوایی و بدبختی نصیب کفار خواهد گردید، خواست تا در حرف زدن رعایت ادب را نموده، امر را به خدا واگذار نماید، هم چنان که در جمله‌ <span class="aya" rel="7_87" data-words="14-22">فاصبروا حتی یحکم الله بیننا و هو خیر الحاکمین</span> آن را مرعی داشت. </p> <p> <span class="aya" rel="7_87" data-words="21-22">خیر الحاکمین</span> و <span class="aya" rel="7_89" data-words="44-45">خیر الفاتحین</span> از اسماء حسنای پروردگار است، و ما در سابق در باره معنای حکم و همچنین در همین گذشته نزدیک در باره معنای فتح بحث نموده و به زودی در تفسیر آیه‌ <span class="aya" rel="7_180" data-words="1-6">و لله الأسماء الحسنی فادعوه بها</span><span class="footnote" rel="1" title="سوره اعراف آیه ۱۸۰">*</span> در باره همه اسماء حسنای پروردگار بحث خواهیم کرد. </p> <p><code class="aya" rel="7_90"/> <span class="aya" rel="7_90" data-words="1-7">و قال الملأ الذین کفروا من قومه...</span> در این جمله کفار، مؤمنین به شعیب و کسانی را که بخواهند به او ایمان آورند تهدید می‌کنند، و این همان عمل زشتی است که شعیب در جمله‌ <span class="aya" rel="7_86" data-words="1-11">و لا تقعدوا بکل صراط توعدون و تصدون عن سبیل الله</span> آنان را از ارتکاب آن نهی فرموده بود، و اگر در اینجا از همه اقسام کارشکنی‌های آنان خصوص این گفتارشان را اسم می‌برد در حقیقت برای این است که زمینه را برای جمله‌ <span class="aya" rel="7_92" data-words="8-13">الذین کذبوا شعیبا کانوا هم الخاسرین</span> فراهم نماید. </p> <p>البته احتمال هم دارد که اتباع در این جمله به معنای ظاهری و عرفی کلمه که همان پیروی آدمی است، بوده باشد، و کفار بعد از این گفت و شنودها اطمینان پیدا کرده باشند که گروندگان به آن حضرت به زودی دنبال وی راه افتاده، از سرزمین خود مهاجرت می‌کنند لذا گفته‌اند: اگر بدنبال شعیب به راه بیفتید بطور یقین زیانکار خواهید بود تا به این وسیله شعیب   <code class="page" rel="8,243"/> را در مهاجرتش تنها بگذارند، و به خیال خود از مزاحمتش آسوده گشته و افراد قوم خود را هم از دست نداده باشند، چون کفار تنها با شعیب دشمن بودند و دشمنی آنان با گروندگان به او به خاطر او بود، و گر نه با خود گروندگان هیچ گونه عداوتی نداشتند. </p> <p>به هر تقدیر آیه مورد بحث چه به معنای اول باشد و چه به معنای دوم، و خلاصه مقصود از متابعت چه به معنای گرویدن به او باشد و چه به معنای مهاجرت با او، به هر حال به منزله توطئه و زمینه چینی برای جمله‌ <span class="aya" rel="7_92" data-words="8-13">الذین کذبوا شعیبا کانوا هم الخاسرین</span> است. </p> <p><code class="aya" rel="7_91"/> <span class="aya" rel="7_91" data-words="1-6">فأخذتهم الرجفة فأصبحوا فی دارهم جاثمین</span> کلمه <em>اصبحوا</em> به معنای <em>صاروا</em>  (گردیدند، شدند) و یا به معنای <em>صبح کردند</em>  است، و معنای آیه، در آیه مشابه آن در داستان صالح گذشت. </p> <p><code class="aya" rel="7_92"/> <span class="aya" rel="7_92" data-words="1-7">الذین کذبوا شعیبا کأن لم یغنوا فیها</span>... <span class="aya" rel="7_92" data-words="11-13">کانوا هم الخاسرین</span> راغب در مفردات خود می‌گوید: <em>غنی فی مکان کذا</em> به این معنا است که فلانی در فلان مکان زیاد اقامت گزید، تو گویی با اقامت در آن مکان از هر مکان دیگری بی‌نیاز است و کلمه<span class="footnote" rel="1" title="مفردات راغب ص ۳۷۹ ط مکتبه المرتضویه">*</span> کان مخفف <em>کان</em> است، و جهت تخفیفش این است که بر سر جمله فعلیه در آمده است بنا به گفته راغب جمله‌ <span class="aya" rel="7_92" data-words="1-3">الذین کذبوا شعیبا...</span> حال تکذیب کنندگان قوم شعیب را به حال کسی تشبیه می‌کند که نتوانسته در وطن اصلی خود زیاد اقامت کند، چون نوعا این گونه اشخاص از جهت نداشتن علاقه و اهل و عشیره و خانه و زندگی به آسانی از وطن چشم می‌پوشند، به خلاف کسانی که در وطن خود علاقه دارند و در آن زیاد اقامت گزیده‌اند که چشم‌پوشی از آن برایشان دشوار است تا چه رسد به مردمی که قرنها و نسلا بعد نسل در سر- زمینی به سر برده باشند. </p> <p>خدای متعال قوم شعیب را که چنین مردمی بودند، به مردمی تشبیه نموده که هیچ علاقه‌ای به سرزمین خود نداشته‌اند، زیرا به اندک مدتی و با یک زلزله شدید به دیار خاموشی شتافتند. </p> <p>کفار خیال می‌کردند که شعیب و قومش ضرر خواهند کرد، و لیکن خیالشان باطل شد و خودشان زیانکار شدند <span class="aya" rel="3_54" data-words="1-9">و مکروا و مکر الله و الله خیر الماکرین</span><span class="footnote" rel="2" title="سوره آل عمران آیه ۵۴">*</span>. </p> <p>     <code class="page" rel="8,244"/> خدای تعالی به منظور اینکه مفاد آیه مورد استشهاد را در خلال گفتار خود بگنجاند نخست گفتار کفار را که شعیب و پیروانش زیانکار هستند نقل نموده و پس از آن مساله نزول عذاب را بطور مبهم ذکر فرموده، و بیان نکرد که چه کسانی دچار زلزله شدند، صریحا نفرمود کفار به این عذاب دچار گردیدند، آن گاه پرده از روی این ابهام برداشته صریحا فرمود:  کسانی که شعیب را تکذیب نمودند زیانکار شدند و اگر در این سیاق دقت شود معنای مزبور از خلال آن استفاده می‌شود. </p> <p><code class="aya" rel="7_93"/> <span class="aya" rel="7_93" data-words="1-2">فتولی عنهم...</span> <span class="phrase">از ظاهر سیاق این آیه استفاده می‌شود که اعراض شعیب از کفار بعد از نزول عذاب و هلاکت آنان بوده، و منظور از خطاب در آن عبرت گرفتن دیگران از سرنوشت آنان بوده و کلمه  <em rel="fa_7_93_14-14" data-sentence="162:143">آسی</em> در جمله‌ <span class="aya" rel="7_93" data-words="14-15">فکیف آسی...</span> به این معنا است که چگونه اندوهگین شوم در باره قومی که کفر ورزیدند.</span> <code class="page" rel="8,245"/> </p>
