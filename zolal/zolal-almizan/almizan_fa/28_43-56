<h3 class="ayas">سوره القصص آیه‌های ۴۳ تا ۵۶</h3><code class="section" rel="28_43-56"/><h3>ترجمه آیات</h3> <p> <span class="trans" rel="28_43">و به تحقیق ما بعد از هلاک کردن نسلهای گذشته به موسی کتاب دادیم تا چراغ فراراه مردم و اراده مردم و هدایتی و رحمتی باشد شاید متذکر شوند.  «۴۳» </span><span class="trans" rel="28_44">و تو ای محمد (ص) نبودی در سمت غربی سینا آنجا که تورات را به موسی وحی کردیم و تو از حاضران و شاهدان نبودی.  «۴۴» </span><span class="trans" rel="28_45">و لیکن ما نسلها پدید آوردیم پس دراز شد برایشان زندگانی و تو در میان اهل مدین مقیم نبودی تا سرگذشت آنان را برای مردم خودت بگویی این ماییم که تو را می‌فرستیم.  «۴۵» </span><span class="trans" rel="28_46">باز تو در طرف طور نبودی آنجا که ما ندا دادیم و لیکن از در رحمت جریان را به تو خبر دادیم تا مردمی را که قبل از تو پیامبری بیم‌رسان نداشتند بیم‌رسان باشی که متذکر شوند.  «۴۶» </span><span class="trans" rel="28_47">و اگر نمی‌فرستادیم و به کیفر گناهانی که کردند هلاکشان می‌کردیم می‌گفتند پروردگارا چرا به سوی ما رسولی نفرستادی تا آیاتت را پیروی کنیم و از مؤمنان باشیم؟.  «۴۷» </span><span class="trans" rel="28_48">ولی وقتی از ناحیه ما حق به سویشان آمد گفتند چرا مثل آنچه به موسی دادند به این پیامبر ندادند، آیا در برابر آنچه که از موسی دیدند کفر نورزیدند، و نگفتند که این قرآن و تورات دو سحرند که یکدیگر را کمک می‌کنند؟ و آیا نگفتند که ما به هر یک کافریم؟.  «۴۸» </span><span class="trans" rel="28_49">تو به ایشان بگو پس شما از ناحیه خدا کتابی بیاورید که از تورات و قرآن راهنماتر باشد تا من آن را پیروی کنم اگر راست می‌گویید.  «۴۹» </span><span class="trans" rel="28_50">و اگر این پیشنهاد را از تو نپذیرفتند پس بدان که اینان تنها از هواهای خود پیروی می‌کنند و آیا کسی گمراه‌تر از پیرو هوی بدون راهنمایی از خدا هست به درستی که خدا مردم ستمگر را هدایت نمی‌کند.  «۵۰» </span><span class="trans" rel="28_51">و به تحقیق که ما قرآن را پیوسته فرستادیم باشد که متذکر شوند.  «۵۱» </span><span class="trans" rel="28_52">کسانی که قبل از قرآن کتاب به ایشان دادیم به قرآن ایمان می‌آورند.  «۵۲» </span><span class="trans" rel="28_53">و چون قرآن برایشان خوانده می‌شود می‌گویند بدان ایمان آوردیم و آن حق و از ناحیه پروردگار ماست و ما قبلا اسلام آورده بودیم.  «۵۳» </span><span class="trans" rel="28_54">این عده از اهل کتاب دو برابر اجر خواهند داشت چون هم صبر کردند و هم بدیها را با خوبیها دور نمودند و از آنچه روزیشان کردیم انفاق می‌کنند. <code class="page" rel="16,67"/> «۵۴» </span><span class="trans" rel="28_55"> و چون سخن بیهوده می‌شنوند از آن رو گردانیده می‌گویند اعمال ما برای ما، اعمال شما برای شما، سلام بر شما ما خواهان معاشرت جاهلان نیستیم.  «۵۵» </span><span class="trans" rel="28_56">به درستی ای محمد (ص) تو هر که را دوست بداری هدایت نتوانی کرد بلکه خداست که هر که را بخواهد هدایت می‌کند و او داناتر به کسانی است که قابل هدایتند.  «۵۶» </span></p>                       <h3>بیان آیات‌ <span class="title" rel="28_43 28_48 28_47 28_49 28_50 28_53 28_55 28_44 28_45 28_46 28_51 28_52 28_54 28_56">اشاره به سیاق نزول این آیات شریفه</span> </h3> <p> سیاق این آیات شهادت می‌دهد بر اینکه مشرکین از قوم رسول خدا (ص) به بعضی از اهل کتاب مراجعه نموده در باره آن جناب از ایشان نظریه خواسته‌اند، و بعضی از آیات قرآن را هم که‌تورات را تصدیق کرده بر آنان عرضه کرده‌اند، و اهل کتاب پاسخ داده‌اند که آری ما آنچه در قرآن در این باره آمده، تصدیق داریم، و به آنچه از معارف حقه که قرآن متضمن آن است، ایمان داریم، و اصولا آورنده قرآن را قبل از آنکه مبعوث شود می‌شناختیم، هم چنان که در آیه"53"از همین آیات فرموده: <span class="aya" rel="28_53" data-words="1-16">و إذا یتلی علیهم قالوا آمنا به إنه الحق من ربنا إنا کنا من قبله مسلمین</span>. </p> <p>و مشرکین از این پاسخ اهل کتاب ناراحت شده، به مشاجره و درشتگویی با آنان پرداختند، و گفته‌اند که، این قرآن سحر و تورات شما هم مثل آن سحر است، <span class="aya" rel="28_48" data-words="24-25">سحران تظاهرا</span> -هر دو سحرند. که یکدگر را کمک می‌کنند " <span class="aya" rel="28_48" data-words="28-30">إنا بکل کافرون</span> -و ما به هر دو کافریم ، در نتیجه اهل کتاب از مشرکین اعراض نموده، و گفته‌اند: <span class="aya" rel="28_55" data-words="14-18">سلام علیکم لا نبتغی الجاهلین</span>. </p> <p>این آن چیزی است که از سیاق آیات مورد بحث به دست می‌آید، و خدای سبحان وقتی داستان موسی را بیان کرده خبر داده که: چگونه مردمی زیر دست و برده و ضعیف و زیر شکنجه فرعونیان که پسرانشان را ذبح می‌کرد و دختران آنان را زنده می‌گذاشت را بر آن یاغیان خونخوار و طاغیان تبهکار پیروز کرد، آنهم به دست کودکی از همان ستم‌کشان، که در دامن همان دشمن خون‌آشامش بپرورید، دشمنی که به فرمان او هزاران کودک از دودمان وی را سر بریدند، و بعد از پرورش یافتنش، او را از میان دشمن بیرون کرد، و دوباره به میان آنان فرستاد، و بر آنان غالب ساخت، تا همه را غرق کرده، و دودمان بنی اسرائیل را نجات بخشید و وارث آنان کرد. </p> <p>خدای سبحان بعد از ذکر این ماجرا، روی سخن را متوجه کتابهای آسمانی-که<code class="page" rel="16,68"/> متضمن دعوت به دین توحید است، و بدان وسیله حجت بر خلق تمام می‌شود، و هم حامل تذکرهایی برای مردم است-نموده و می‌فرماید: خدای سبحان تورات را که در آن بصیرتها و هدایت و رحمت برای مردم بود، بر موسی نازل کرد تا شاید از یادآوری قرون گذشته، و هلاکت امت‌های گذشته به جرم نافرمانی‌ها، متذکر شوند، و از نافرمانی خدا دست بردارند. </p> <p>و نیز قرآن را بر رسول خدا (ص) نازل کرد، و در آن داستانها از موسی بیاورد، با اینکه رسول اسلام در عصر موسی نبود، و نزول تورات را بر وی ندید و در طور حضور نداشت، آن وقتی که خدا ندایش داد، و با او سخن گفت، و آنچه بین موسی و شعیب  (ع) گذشته بود برای آن جناب بیان داشت، با اینکه آن جناب در مدین نبود، تا جریان را برای مردم تعریف کند، و لیکن خدای تعالی از در رحمت آن را برایش بیان کرد، تا با نقل کردن آن انذار کند مردمی را که قبل از او نذیر نداشتند، چون به خاطر کفرشان و فسوقشان در معرض نزول عذاب و گرفتار شدن به مصیبت قرار گرفته بودند، و اگر این کتاب را نازل نمی‌کرد، و دعوت را ابلاغ نمی‌کرد، هر آینه آن وقت می‌گفتند: <span class="aya" rel="28_47" data-words="11-18">ربنا لو لا أرسلت إلینا رسولا فنتبع آیاتک</span> -پروردگارا چرا رسولی به سوی ما نفرستادی، تا آیات تو را پیروی کنیم، و حجت ایشان علیه خدا تمام بود. </p> <p>ولی وقتی خدای تعالی پیغمبر خود را مبعوث نموده، و قرآن نازل شد، و حق به سویشان آمد، گفتند: <span class="aya" rel="28_48" data-words="7-22">لو لا أوتی مثل ما أوتی موسی، أ و لم یکفروا بما أوتی موسی من قبل</span>، چرا به او آن معجزاتی را ندادند که به موسی دادند، آیا همین‌ها نبودند که به همان معجزات که به موسی داده شد در هنگامی که به اهل کتاب مراجعه کردند، و اهل کتاب قرآن را تصدیق کردند، کفر ورزیده گفتند: هم قرآن و هم تورات سحر است که یکدیگر را کمک می‌کنند، و مگر نگفتند ما به همه اینها کافریم؟ آن گاه به رسول گرامی خود حجت را می‌آموزد، تا با آن علیه کفار احتجاج کند، می‌فرماید: <span class="aya" rel="28_49" data-words="1-10">قل فأتوا بکتاب من عند الله هو أهدی منهما أتبعه</span> -به ایشان بگو اگر راست می‌گویید پس شما کتابی از نزد خدا بیاورید که بهتر از قرآن و تورات باشد، تا من آن را پیروی کنم ، یعنی حکمت خدا واجب می‌سازد که بالأخره از ناحیه او کتابی به سوی خلق نازل شود، تا مردم را به سوی حق هدایت نموده، و بدان حجت بر مردم تمام شود، و مردم حق را بشناسند، ناگزیر اگر تورات و قرآن کتاب هدایت نباشند، و برای هدایت مردم کافی نباشند، باید کتابی که بهتر از آن دو هدایت می‌کند، بوده باشد، و حال آنکه چنین کتابی نیست چون هادی‌تر از این دو کتاب نمی‌شود، برای اینکه آنچه در این دو کتاب از معارف<code class="page" rel="16,69"/> حقه وجود دارد، مؤید به اعجاز است، و براهین عقلی نیز آن را تایید می‌کند، علاوه بر این کتاب سماوی بهتر از آن دو نیست پس آن دو، کتاب هدایتند و این مردم که از آن دو اعراض می‌کنند، به حکم برهان و دلیل عقل اعراض نمی‌کنند، بلکه هوای نفس خود را پیروی می‌کنند، و از صراط مستقیم گمراه شده‌اند، <span class="aya" rel="28_50" data-words="1-8">فإن لم یستجیبوا لک فاعلم أنما یتبعون أهواءهم...</span>. </p> <p>آن گاه قومی از اهل کتاب را مدح می‌کند، که وقتی مشرکین نزد آنان رفتند تا از امر محمد (ص) و قرآن پرسش کنند، آنان اظهار کردند که: ما به او و کتاب او ایمان داریم و او را تصدیق می‌کنیم، و از حرف لغو مشرکین روی گرداندند. </p> <p> <span class="aya" rel="28_43" data-words="1-13">و لقد آتینا موسی الکتاب من بعد ما أهلکنا القرون الأولی بصائر للناس...</span>. </p> <p> <em>لام</em> بر سر جمله‌ <span class="aya" rel="28_43" data-words="2-3">لقد آتینا</span> لام سوگند است، و آیه را چنین معنا می‌دهد که: من سوگند می‌خورم، که ما کتاب تورات را به موسی دادیم، و آن را به وی وحی نمودیم. </p> <p> <span class="aya" rel="28_43" data-words="6-13">من بعد ما أهلکنا القرون الأولی بصائر للناس</span> -یعنی بعد از آن که اقوام و نسلهای سابق بر نزول تورات را هلاک کردیم، مانند قوم نوح، و اقوام دیگری که بعد از ایشان هلاک شدند، و چه بسا یکی از آنها قوم فرعون باشد. </p> <p>در آیه مورد بحث می‌فرماید: ما کتاب را به موسی دادیم، بعد از آنکه قرون اولی را هلاک کرده بودیم، و این قید برای این است که: اشاره کند به اینکه در اوان بعثت موسی، بشر محتاج به یک کتاب آسمانی بود، برای اینکه معالم دین الهی با رفتن قرون اولی مندرس شده بود، و نیز کتابی لازم بود تا در آن به داستانهای امم گذشته اشاره شود، تا مردم بدانند که آنان به خاطر تکذیب آیات خدا چگونه به عذاب الهی دچار شدند، در نتیجه آنان که عبرت‌گیر هستند عبرت گیرند، و آنهایی که تذکر پذیرند متذکر شوند. </p> <p><span class="phrase">کلمه <em rel="fa_28_43_12-12" data-sentence="5:333">بصائر</em> جمع <em>بصیرت</em> است که به معنای وسیله دیدن است، و گویا مراد از  <em rel="fa_28_43_12-12" data-sentence="130:251">بصائر</em> حجت‌ها و ادله روشنی است که بوسیله آنها حق دیده می‌شود، و میان حق و باطل تمیز داده می‌شود، و جمله‌ <span class="aya" rel="28_43" data-words="12-13">بصائر للناس</span> حال از کتاب است، و بعضی گفته‌اند: مفعول له است،  (که در معنا بصائر الناس خواهد بود).</span> </p> <p>و کلمه <em>هدی</em> به معنای هادی یا هر چیزی است که مایه هدایت باشد، و همچنین کلمه <em>رحمة</em> به معنای مایه رحمت است، و این دو کلمه حال از کتابند، مانند بصائر، که آن نیز حال بوده و همان مفسری که بصائر را مفعول له گرفته بود، این دو کلمه را هم مفعول له گرفته است. <code class="page" rel="16,70"/> و معنایش این است که: سوگند می‌خورم که ما به موسی کتاب دادیم، که همان تورات است، و این کتاب را بعد از هلاکت اقوام گذشته دادیم، چون حکمت اقتضاء می‌کرد که دعوت به دین توحید و انذار بشر از عذاب را تجدید کنیم، لذا این کتاب را به موسی دادیم، در حالی که پر از حجت‌ها و براهین واضح و روشنگر بود که انسانها به وسیله آن حجت‌ها به معارف حقه و به سوی هدایت راه می‌یابند، و نیز رحمتی بود که انسانها به وسیله عمل به دستورات و شرایع و احکام آن مشمول رحمت می‌شوند، این کتاب را نازل کردیم برای این که انسانها متذکر شده، آنچه از عقاید و اعمال که بر آنان واجب است بشناسند، و بفهمند که به چه عقایدی باید معتقد باشند، و چه اعمالی را واجب است انجام دهند. </p> <p><code class="aya" rel="28_44"/> <span class="aya" rel="28_44" data-words="1-15">و ما کنت بجانب الغربی إذ قضینا إلی موسی الأمر و ما کنت من الشاهدین</span> <span class="phrase">این آیه شریفه خطاب به رسول خدا (ص) است، و کلمه  <em rel="fa_28_44_5-5" data-sentence="48:134">غربی</em> صفت چیزی است که حذف شده، که یا وادی است، و یا کوه، و معنایش این است که: تو در جانب بیابان غربی و یا کوه غربی نبودی که چنین و چنان شد.</span> </p> <p> <span class="aya" rel="28_44" data-words="6-10">إذ قضینا إلی موسی الأمر</span> -گویا کلمه <em>قضاء</em> در اینجا متضمن معنای عهد است،  (چون با کلمه الی متعدی شده)، و مراد-به طوری که گفته‌اند<span class="footnote" rel="1" title="مجمع البیان، ج ۷، ص ۲۵۶">*</span> -این است که: ما امر را به وی عهد کردیم، و معنای این جمله این است که: ما امر نبوت او را با نازل کردن تورات به وی محکم کردیم، و اما اصل نبوتش را جمله‌ <span class="aya" rel="28_46" data-words="1-7">و ما کنت بجانب الطور إذ نادینا</span> متعرض آن است، که در دو آیه بعد قرار دارد. و جمله‌ <span class="aya" rel="28_44" data-words="11-15">و ما کنت من الشاهدین</span> تاکید همان جمله قبل است، یعنی جمله‌ <span class="aya" rel="28_44" data-words="1-5">و ما کنت بجانب الغربی</span>. </p> <p>و معنای آیه این است که: محمد (ص) !تو حاضر و شاهد نبودی آن هنگامی را که ما تورات را بر موسی در جانب غربی از وادی یا کوه نازل کردیم. </p> <p><code class="aya" rel="28_45"/> <span class="aya" rel="28_45" data-words="1-7">و لکنا أنشأنا قرونا فتطاول علیهم العمر</span>  <em>تطاول عمر</em> به معنای امتداد یافتن مدت زندگی است، و این جمله استدراک و تبصره است از نفی در جمله‌ <span class="aya" rel="28_44" data-words="1-5">و ما کنت بجانب الغربی</span>، و معنایش این است که: تو ای محمد (ص) !در آنجا که ما تورات را بر وی نازل کردیم حاضر نبودی، و لیکن ما نسل‌هایی را بعد از آن پدید آوردیم، و مدت عمر آنان زیاد شد، و بعد از آن اینک داستان موسی و نزول کتاب بر او را برایت می‌آوریم، بنا بر این در آیه شریفه ایجاز و کوتاه‌گویی به   <code class="page" rel="16,71"/> کار رفته، چون مقام، دلالت بر معنا داشت. </p> <p> <span class="aya" rel="28_45" data-words="8-21">و ما کنت ثاویا فی أهل مدین، تتلوا علیهم آیاتنا، و لکنا کنا مرسلین</span> <span class="phrase">کلمه <em rel="fa_28_45_11-11" data-sentence="5:57">ثاوی</em> به معنای مقیم (کسی که در جایی مسکن و اقامت کند) می‌باشد.</span> و ضمیر در <em>علیهم</em> به مشرکین مکه برمی‌گردد، آنان که رسول خدا (ص) آیات خدا را، که داستان موسی در مدین را حکایت می‌کند، بر آنان می‌خواند. </p> <p> <span class="aya" rel="28_45" data-words="18-21">و لکنا کنا مرسلین</span> <span class="phrase">-این جمله استدراک از نفی در اول آیه است، همانطور که جمله‌ <span class="aya" rel="28_45" data-words="1-3">و لکنا أنشأنا...</span> نیز استدراک از آن بود، و معنای استدراک دومی این است که: تو ای محمد (ص) در میان اهل مدین یعنی شعیب و قوم او نبودی، و آنچه بر موسی در <em rel="fa_28_45_14-14" data-sentence="261:178">مدین</em> گذشت ناظر نبودی، که اینک آیات ما را که بیانگر داستان او در آنجاست بر مشرکین بخوانی، و لیکن ماییم که تو را به سوی قومت فرستادیم، و این آیات را بر تو نازل کردیم تا بر آنان بخوانی.</span> </p> <p><code class="aya" rel="28_46"/> <span class="aya" rel="28_46" data-words="1-12">و ما کنت بجانب الطور إذ نادینا و لکن رحمة من ربک...</span> با توجه به ظاهر مقابله این آیه با آیه قبلی که فرمود: <span class="aya" rel="28_44" data-words="1-7">و ما کنت بجانب الغربی إذ قضینا...</span> این است که: مراد از این نداء همان ندایی است که از آن درخت، در شبی که موسی از دور آتشی را در طور دید، برخاست. </p> <p> <span class="aya" rel="28_46" data-words="8-12">و لکن رحمة من ربک...</span> -این جمله نیز استدراک از همان نفی سابق است، و ظاهرا کلمه <em>رحمة</em> مفعول له است،  (یعنی برای رحمت)، و اگر در این جمله از سیاق سابق که خدا در آن به عنوان متکلم مع الغیر <em>ما</em> نامبرده می‌شد، به سیاق غیبت (پروردگارت) بر گشت شده، برای این است که به کمال عنایت خدا به آن جناب دلالت کند. </p> <p> <span class="aya" rel="28_46" data-words="13-20">لتنذر قوما ما أتاهم من نذیر من قبلک</span> -ظاهرا مراد از این <em>قوم</em> اهل عصر رسول خدا (ص) است، و یا هم ایشان است و هم پدران نزدیک ایشان، چون عرب قبل از آن جناب نیز پیامبرانی چون هود، صالح، شعیب، و اسماعیل (ع) داشت. </p> <p>و معنایش این است که: تو در جانب طور نبودی، که ما به موسی نداء کردیم، و با وی سخن گفتیم، و او را برای رسالت برگزیدیم، تا بتوانی این ماجرا را به مردم معاصر خودت خبر دهی، خبر دادن کسی که خودش حاضر و ناظر بوده باشد، و لیکن به خاطر آن رحمتی که از ما به تو شد، آن را به تو خبر دادیم تا با نقل آن، مردمی را که قبل از تو نذیری نداشتند، انذار کنی برای این که متذکر شوند. <code class="page" rel="16,72"/><code class="aya" rel="28_47"/> <span class="aya" rel="28_47" data-words="1-11">و لو لا أن تصیبهم مصیبة بما قدمت أیدیهم فیقولوا ربنا...</span> مراد از جمله <em>ما قدمت ایدیهم</em> -آنچه به دست خود از پیش فرستادند همان سیئاتی است که در اعتقاد و عمل داشتند، به دلیل ذیل آیه که می‌گویند: چرا رسولی برای ما نفرستادی تا آیات تو را پیروی نموده و از مؤمنین باشیم؟ و مراد از مصیبتی که به ایشان می‌رسد اعم از مصیبت دنیا و آخرت است، چون لازمه اعراض از حق، با کفر و فسق ورزیدن، مؤاخذه الهی است، هم در دنیا و هم در آخرت، و ما بحث مختصری در این باره در ذیل آیه شریفه‌ <span class="aya" rel="7_96" data-words="1-15">و لو أن أهل القری آمنوا و اتقوا لفتحنا علیهم برکات من السماء و الأرض</span><span class="footnote" rel="1" title="و اگر اهل قریه‌ها ایمان بیاورند و تقوا پیشه سازند هر آینه باز می‌کنیم بر آنان برکت‌هایی از آسمان و زمین سوره اعراف، آیه ۹۶">*</span> و در ذیل آیاتی دیگر ایراد کرده‌ایم. </p> <p>جمله‌ <span class="aya" rel="28_47" data-words="10-14">فیقولوا ربنا لو لا أرسلت</span>، متفرع است بر جمله قبلش، به تقدیر نفرستادن رسول. و جواب <em>لو لا</em> از آنجایی که معلوم بوده حذف شده، و تقدیر آیه و لو لا ان تصیبهم مصیبة بما قدمت ایدیهم فیقولوا ربنا لو لا ارسلت الینا رسولا فنتبع آیاتک و نکون من المؤمنین لما ارسلنا رسولا می‌باشد. </p> <p>و حاصل معنای آیه این است که: اگر نبود که در صورت نفرستادن رسول، حق به جانب ایشان می‌شد، و دیگر سزاوار ما نبود که ایشان را به جرم کفر و فسوقشان مؤاخذه کنیم، هر آینه اصلا رسولی به سوی ایشان نمی‌فرستادیم، لیکن چون این حجت را علیه ما اقامه می‌کردند، و می‌گفتند: <span class="aya" rel="28_47" data-words="12-18">لو لا أرسلت إلینا رسولا فنتبع آیاتک</span> -چرا رسولی نفرستادی تا پیروی کنیم آیاتی را که او بر ما می‌خواند، و از مؤمنین می‌شدیم؟ لذا رسول به سویشان فرستادیم. </p> <p><code class="aya" rel="28_48"/> <span class="aya" rel="28_48" data-words="1-13">فلما جاءهم الحق من عندنا قالوا لو لا أوتی مثل ما أوتی موسی</span> یعنی پس به همان جهت، ما رسول به سویشان به حق فرستادیم، و کتاب نازل کردیم، و همین که از ناحیه ما حق-که ظاهرا مراد از آن، قرآن نازل بر رسول خدا (ص) است-به سویشان آمد <span class="aya" rel="28_48" data-words="6-13">قالوا لو لا أوتی مثل ما أوتی موسی</span> یعنی گفتند: چرا به این پیغمبر مثل تورات موسی (ع) کتابی نداد، و گویا مرادشان از این اعتراض این بوده که چرا کتاب این پیغمبر مانند کتاب موسی یک باره نازل نشد، هم چنان که قرآن این اعتراض را در جای دیگر از ایشان حکایت کرده، و فرموده:   <code class="page" rel="16,73"/> <span class="aya" rel="25_32" data-words="1-11">و قال الذین کفروا لو لا نزل علیه القرآن جملة واحدة</span><span class="footnote" rel="1" title="و آنان که کافر شدند گفتند: چرا قرآن یک باره بر او نازل نشد سوره فرقان، آیه ۳۲">*</span>. </p> <h3> <span class="title" rel="28_48">جواب به مشرکین که هم قرآن و هم تورات را رد و انکار کردند و گفتند: <span class="aya" rel="28_48" data-words="24-25">سحران تظاهرا</span> و <span class="aya" rel="28_48" data-words="28-30">إنا بکل کافرون</span> </span> </h3> <p> خدای تعالی در پاسخ از این اعتراضشان فرمود: <span class="aya" rel="28_48" data-words="14-25">أ و لم یکفروا بما أوتی موسی من قبل؟ قالوا سحران تظاهرا</span>، مگر نبود که به کتاب موسی هم که قبل از قرآن بود کفر ورزیده گفتند: قرآن و تورات هر دو سحرند <span class="aya" rel="28_48" data-words="26-30">و قالوا إنا بکل کافرون</span>، و گفتند: ما به هر دو کافریم در اینجا ممکن است بپرسید که چرا کلمه <em>قالوا-گفتند</em> را تکرار کرد، در جواب می‌گوییم: ممکن است برای این بوده باشد که بین این دو قول فرق هست، زیرا مراد از سخن اولشان کفر به هر دو کتاب است، و مراد از دومی کفر به اصل نبوت، و به این جهت کلمه  <em>قالوا-گفتند</em> را تکرار کرد. <code class="aya" rel="28_49"/> <span class="aya" rel="28_49" data-words="1-13">قل فأتوا بکتاب من عند الله هو أهدی منهما، أتبعه إن کنتم صادقین</span> این جمله تفریع بر سحر بودن قرآن و تورات است، و این تفریع و نتیجه‌گیری وقتی درست است که وجود یک کتاب از خدا در میان بشر واجب باشد، تا هادی آنان باشد، و بر بشر هم واجب باشد که آن کتاب را پیروی کنند، در این صورت است که اگر به زعم کفار تورات و قرآن سحر باشند، باید کتاب دیگری باشد که حقا کتاب خدا باشد. </p> <p>و همین طور هم هست، هم چنان که آیه‌ <span class="aya" rel="28_47" data-words="1-6">و لو لا أن تصیبهم مصیبة...</span>، می‌فرماید: مردم این حق را بر خدا دارند که کتابی بر ایشان نازل کند، و رسولی به سویشان گسیل دارد، و چون چنین است، و نیز چون مردم قرآن و تورات را سحر خواندند، لذا به رسول خود دستور می‌دهد به ایشان بگوید: پس شما کتابی غیر از این دو بیاورید، که از این دو هادی‌تر، و راهنماتر باشد، تا اینکه من آن را پیروی کنم. </p> <p>از سوی دیگر اگر این دو کتاب سحر باشد، پس باطل و گمراه کننده است، دیگر هدایتی در آنها نیست، تا بگوییم کتابی بیاورند که از آن دو هادی‌تر باشد، چون صیغه افعل- تفضیل-بهتر، هادی‌تر-در جایی به کار می‌رود که بین دو چیز که در یک صفت اشتراک دارند مقایسه شود، و یکی از آن دو از آن صفت بیشتر دارا باشد، آن وقت است که می‌گوییم: فلانی از فلانی بهتر یا عالم‌تر است، و اما اگر یکی از آن دو چیز، اصلا از آن صفت نداشته باشد، صحیح نیست بگوییم: آن دیگری از آن بهتر، و یا دارای مقداری بیشتر از آن صفت است. </p> <p>بنا بر این جای این سؤال هست که چرا در آیه مورد بحث فرمود: <span class="aya" rel="28_49" data-words="7-9">هو أهدی منهما ؟</span>   <code class="page" rel="16,74"/> با اینکه بر فرض سحر بودن تورات و قرآن دیگر چیزی از صفت هدایت در آنها نیست، تا کتابی که کفار بیاورند هادی‌تر از آن دو باشد. </p> <p>جواب این سؤال این است که: آیه در مقام محاجه است، ادعاء می‌کند که تورات نازل بر موسی و قرآن هادی هستند، و هادی‌تر از آن دو وجود ندارد، اگر خصم این را قبول ندارد خودش کتابی بیاورد که هدایت آن بیشتر از هدایت این دو باشد، و واقع را بهتر بیان کند. </p> <p>این را هم باید دانست که اگر در آیه مورد بحث اعتراف شده است به اینکه تورات کتاب هدایت است، منظور تورات زمان موسی است، زیرا خود قرآن کریم تورات موجود در این اعصار را تحریف شده، و خلل پذیرفته می‌داند، و هر جا در قرآن کریم تورات به عنوان کتاب خدا، و کتاب هدایت ذکر شده، منظور، آن تورات است نه این. </p> <p>از این هم که بگذریم کتاب خدا که مورد بحث در این آیه است مجموع قرآن و تورات است، و در نتیجه مراد از تورات، تورات از دیدگاه قرآن است، توراتی که قرآن تحریف‌ها و خلل‌های آن را اصلاح کرده، و چنین توراتی که به وسیله قرآن خللهایش اصلاح شده همان تورات نازل بر موسی، و کتاب هدایت خواهد بود، و معنای اینکه فرمود: <span class="aya" rel="28_49" data-words="11-13">إن کنتم صادقین</span>، این است که: اگر در دعوی خود یعنی سحر بودن قرآن و تورات راست می‌گویند. </p> <p><code class="aya" rel="28_50"/> <span class="aya" rel="28_50" data-words="1-8">فإن لم یستجیبوا لک فاعلم أنما یتبعون أهواءهم...</span> کلمه <em>استجابت</em> و <em>اجابت</em> به یک معنا است، در کشاف گفته: این فعل اگر در دعا به کار رود، به خودی خود متعدی می‌شود، و اگر در دعا کننده به کار رود با حرف  <em>لام</em> متعدی می‌شود، و در اینصورت غالبا دعا را ذکر نمی‌کنند، مثلا در اولی می‌گویند:  استجاب اللَّه دعاءه-خدا دعایش را مستجاب کرد و در دومی می‌گویند: <em>استجاب له</em>  که در آن با <em>لام</em> متعدی به داعی شده لذا <em>دعا</em> از آن حذف شده است و نمی‌گویند:  استجاب له دعاءه-خدا دعایش را برایش مستجاب کرد<span class="footnote" rel="1" title="تفسیر کشاف، ج ۳، ص ۴۲۰">*</span>. </p> <p>پس اینکه فرمود: <span class="aya" rel="28_50" data-words="1-4">فإن لم یستجیبوا لک</span>، تفریعی است بر جمله‌ <span class="aya" rel="28_49" data-words="1-10">قل فأتوا بکتاب من عند الله هو أهدی منهما أتبعه</span> و معنایش این است که: اگر همانطور که گفتیم، ایشان را مکلف کردی به آوردن کتابی هادی‌تر از قرآن و تورات، و دستورت را اجابت نکردند، و معلوم شد که هدایتی تمام‌تر و کامل‌تر از هدایت آن دو نیست، و در عین حال باز هم آن دو را سحر   <code class="page" rel="16,75"/> خوانده، و از پذیرفتن آنها خودداری کردند، بدان که ایشان در طلب حق، و در صدد پیروی آنچه صریح حق و برهان عقل است نیستند، می‌خواهند هواهای دل خود را پیروی نموده، و با امثال‌ <span class="aya" rel="28_48" data-words="24-25">سحران تظاهرا</span> و <span class="aya" rel="28_48" data-words="28-30">إنا بکل کافرون</span> از مشتهیات طبع خود دفاع کنند. </p> <p>ممکن هم هست مراد از جمله‌ <span class="aya" rel="28_50" data-words="6-8">أنما یتبعون أهواءهم</span>، این باشد که اگر اینان کتابی هادی‌تر از قرآن و تورات نیاورده، و هم چنان به آن دو ایمان نیاوردند، پس بدان که می‌خواهند سنت زندگی را بر اساس پیروی هوی بنیان نهند، اعتقادی به اصل نبوت ندارند، و به دینی آسمانی که از طرف خدا بر آنان نازل و وحی گردد، قائل نیستند، تا پیروی آن نموده، و راه زندگی را با راهنمایی پروردگارشان طی کنند، مؤید این معنا جمله  <span class="aya" rel="28_50" data-words="9-18">و من أضل ممن اتبع هواه بغیر هدی من الله</span> -چه کسی گمراه‌تر است از کسی که هوای خود را پیروی می‌کند بدون هدایتی از خدا می‌باشد. </p> <p> <span class="aya" rel="28_50" data-words="9-18">و من أضل ممن اتبع هواه بغیر هدی من الله</span> -این جمله استفهامی است انکاری، و منظور از آن این است که: نتیجه بگیرد که آنان <em>پیروان هوی</em> گمراهند، و جمله‌ <span class="aya" rel="28_50" data-words="19-24">إن الله لا یهدی القوم الظالمین</span>، تعلیل ضلالت ایشان است، به پیروی هوی، به این بیان که: پیروی هوی اعراض از حق و انحراف از صراط رشد است، و این خود ظلم است، و خدا مردم ظالم را هدایت نمی‌کند، و کسی هم که هدایت نشد، گمراه است. </p> <p>و حاصل حجت این است که: اگر ایشان کتابی هادی‌تر از قرآن و تورات نیاوردند، و به آن دو هم ایمان نیاوردند، پس معلوم می‌شود که پیرو هوی هستند، و پیروان هوی ظالمند، و ظالم را خدا هدایت نمی‌کند، و وقتی هدایت نشدند گمراهند. </p> <p><code class="aya" rel="28_51"/> <span class="aya" rel="28_51" data-words="1-7">و لقد وصلنا لهم القول لعلهم یتذکرون</span> <span class="phrase">کلمه <em rel="fa_28_51_3-3" data-sentence="5:510">وصلنا</em> از باب تفعیل از ماده‌وصل است، و وصل در باب تفعیل، کثرت را افاده می‌کند، مانند قطع که به معنای بریدن، و تقطیع به معنای بسیار بریدن است، و قتل به معنای کشتن، و تقتیل به معنای بسیار کشتن است، و ضمیر در <em>لهم</em> به مشرکین مکه بر می‌گردد، و معنای آیه این است که: ما قرآن را که اجزایی متصل به هم دارد، بر آنان نازل کردیم، قرآنی که آیه‌ای بعد از آیه، و سوره‌ای دنبال سوره، و وعده و وعید و معارف و احکام و قصص و عبرت‌ها و حکمت‌ها، و مواعظی پیوسته به هم دارد، چنین قرآنی بر آنان نازل کردیم، برای این که متذکر شوند.</span> </p> <p><code class="aya" rel="28_52"/> <span class="aya" rel="28_52" data-words="1-8">الذین آتیناهم الکتاب من قبله هم به یؤمنون</span> <code class="page" rel="16,76"/> دو ضمیر <em>قبله</em> و <em>به</em> به قرآن برمی‌گردد و بعضی<span class="footnote" rel="1" title="تفسیر طبری، ج ۲۰، ص ۴۵">*</span> از مفسرین آن را به رسول خدا برگردانده‌اند. ولی قول اول با سیاق موافق‌تر است. در این آیه و ما بعد آن بعضی از مردم با ایمان از یهود و نصاری مدح شده‌اند، بعد از آنکه در آیه‌های قبل، مشرکین اهل مکه مذمت شدند. </p> <p>و سیاق ذیل آیه شهادت می‌دهد بر اینکه این طایفه از اهل کتاب که مدح شده‌اند، طایفه مخصوصی از اهل کتاب بوده‌اند که ایمان به قرآن آورده‌اند، نه تمامی مؤمنین اهل کتاب. پس نباید به گفته مفسرینی<span class="footnote" rel="2" title="عیون اخبار الرضا، ج ۱، ص ۲۲۲ ط تهران، حدیث ۳۰، باب ۲۸">*</span> که این احتمال را داده‌اند، اعتناء کرد. </p> <p><code class="aya" rel="28_53"/> <span class="aya" rel="28_53" data-words="1-11">و إذا یتلی علیهم قالوا آمنا به إنه الحق من ربنا...</span> <span class="phrase">ضمیرهای مفرد در <em>به</em> و <em rel="fa_28_53_8-8" data-sentence="30:236">انه</em> به قرآن برمی‌گردد و الف و لام در <em>الحق</em> الف و لام عهد است، و معنای آیه این است که: چون قرآن بر آنان تلاوت می‌شود می‌گویند: ایمان آوردیم به آن، که آن همان حقی است که از ناحیه پروردگارمان معهود است، چون ما آن را قبلا شناخته بودیم.</span> </p> <p>و جمله‌ <span class="aya" rel="28_53" data-words="12-16">إنا کنا من قبله مسلمین</span> حق بودن و معهود بودن آن را در نظر ایشان تعلیل می‌کند، و معنایش یا این است که: ما قبل از نزول آن مسلم به آن بودیم، و یا این است که: به دینی که این قرآن بدان دعوت می‌کند و آن را اسلام می‌نامد ایمان داشتیم. </p> <p>بعضی از مفسرین گفته‌اند: ضمیرهای مزبور به رسول خدا (ص) برمی‌گردد . و لیکن وجه قبلی با سیاق موافق‌تر است، و به هر حال منظورشان از کلام مزبور، آن اطلاعاتی بوده که در کتب خود از اوصاف رسول خدا (ص) و اوصاف کتابی که بر وی نازل می‌شود داشته‌اند، هم چنان که آیه‌ <span class="aya" rel="7_157" data-words="1-13">الذین یتبعون الرسول النبی الأمی الذی یجدونه مکتوبا عندهم فی التوراة و الإنجیل</span><span class="footnote" rel="3" title="کسانی که پیروی می‌کنند رسول درس نخوانده‌ای را که در کتب خود یعنی تورات و انجیل نوشته می‌یابند سوره اعراف، آیه ۱۵۷">*</span> و آیه‌ <span class="aya" rel="26_197" data-words="1-11">أ و لم یکن لهم آیة أن یعلمه علماء بنی إسرائیل</span><span class="footnote" rel="4" title="مگر این دلیل بر ایشان دلیل نیست که علمای بنی اسرائیل او را می‌شناسند؟ سوره شعراء، آیه ۱۹۷">*</span> نیز بدان تصریح دارند. </p> <h3> <span class="title" rel="28_43 28_44 28_45 28_46 28_47 28_48 28_49 28_50 28_51 28_52 28_53 28_54 28_55 28_56">مدح و ستایش طایفه‌ای از اهل کتاب که به قرآن ایمان آورند و... و مژده به ایشان که دو بار پاداش داده می‌شوند</span> </h3> <p> <code class="aya" rel="28_54"/> <span class="aya" rel="28_54" data-words="1-10">أولئک یؤتون أجرهم مرتین بما صبروا و یدرؤن بالحسنة السیئة...</span> در این آیه شریفه، وعده‌ای جمیل به آن عده از اهل کتاب می‌دهد که شناخت خود را، که از قرآن و رسول اسلام داشتند، کتمان نکردند، و مدح ایشان است بر حسن سلوک و       <code class="page" rel="16,77"/> مدارایشان با جاهلان مشرکین، و به همین جهت باید گفت: آنچه به ذهن نزدیکتر است این است که: مراد از اجر دو برابر، این است که: یک اجر به ایشان داده می‌شود به خاطر این که به کتاب آسمانی خود ایمان داشتند، و یک اجر هم داده می‌شود به خاطر اینکه به قرآن ایمان آوردند، و بر ایمان دوم بعد از ایمان اولشان صبر نموده و کلفت و مشقت مخالفت با هوی را که در هر دو ایمان هست، تحمل نمودند. </p> <p>بعضی<span class="footnote" rel="1" title="الدر المنثور، ج ۵، ص ۱۳۳">*</span> از مفسرین گفته‌اند: مراد از دو اجر این است که: یک اجر به ایشان داده می‌شود به خاطر اینکه در دین خود صبر داشتند و اجر دیگری داده می‌شود به خاطر اینکه در برابر آزار کفار و تحمل مشقت صبر کردند ولی سیاق آیه با آن سازگار نیست. </p> <p> <span class="aya" rel="28_54" data-words="7-10">و یدرؤن بالحسنة السیئة</span> -کلمه <em>یدرءون</em> از ماده <em>درأ</em> است، که به معنای دفع است، و مراد از <em>حسنه و سیئه</em> -به قول بعضی-سخن خوب و سخن بد است، و به قول بعضی<span class="footnote" rel="2" title="روح المعانی، ج ۲، ص ۹۴">*</span> دیگر عمل خوب و بد است، که معروف و منکرش هم می‌گویند، و به قول بعضی<span class="footnote" rel="3" title="بصائر الدرجات، ص ۱۳ باب ۸">*</span> دیگر مراد از آن، خلق خوب و بد است، که عبارت است از حلم و جهل، ولی سیاق آیات با معنای اخیر موافق‌تر است، بنا بر این معنای آیه چنین می‌شود که: این مؤمنین از اهل کتاب آزار و اذیت مردم را به وسیله مدارا و حلم و حوصله از خود دور می‌کردند، و بقیه الفاظ آیه روشن است. </p> <p><code class="aya" rel="28_55"/> <span class="aya" rel="28_55" data-words="1-13">و إذا سمعوا اللغو أعرضوا عنه و قالوا لنا أعمالنا و لکم أعمالکم</span> <span class="phrase">مراد از <em rel="fa_28_55_4-4" data-sentence="8:857">لغو</em> سخن بیهوده است، به دلیل کلمه <em>سمعوا-می‌شنوند</em> ، چون لغو شنیدنی و از مقوله سخن است، پس مقصود سخنان بیهوده و خشن و زشتی است که پرداختن به آن، کار عاقلان نیست، و لذا وقتی آن را می‌شنیده‌اند، از آن اعراض نموده، و مقابله به مثل نمی‌کرده‌اند، بلکه می‌گفته‌اند: اعمال ما برای ما، و اعمال شما برای شما، و این در حقیقت متارکه و اعلام ترک گفتگو است، <span class="aya" rel="28_55" data-words="14-15">سلام علیکم</span> یعنی شما از ناحیه ما خاطرتان جمع باشد، و ایمن باشید، که گزندی نخواهید دید، این جمله باز اعلام متارکه، و خدا حافظی محترمانه است که با این جمله می‌فهمانده‌اند شان ما اجل از آن است که این گونه سخنان بیهوده را دنبال کنیم، هم چنان که در جای دیگر در باره مؤمنان فرموده: <span class="aya" rel="25_63" data-words="9-14">و إذا خاطبهم الجاهلون قالوا سلاما</span> -و چون مردم نادان به ایشان خطاب می‌کنند، در پاسخ می‌گویند: سلام، و یا پاسخی سالم می‌دهند.</span> </p> <p>   <code class="page" rel="16,78"/> <span class="aya" rel="28_55" data-words="16-18">لا نبتغی الجاهلین</span> -یعنی ما خواهان معاشرت و مجالست جاهلان نیستیم، این جمله تاکید همان مطالب قبل است، و حکایت زبان حال ایشان است، نه اینکه عین این عبارت را گفته باشند، چون اگر این عبارت را گفته باشند، و جمله مزبور حکایت گفته ایشان باشد، نه زبان حال، آن وقت مقابله بدی با بدی می‌شود و با جمله قبلی که می‌فرمود: بدی را با خوبی دور می‌کنند منافات دارد. </p> <p><code class="aya" rel="28_56"/> <span class="aya" rel="28_56" data-words="1-15">إنک لا تهدی من أحببت و لکن الله یهدی من یشاء و هو أعلم بالمهتدین</span> مراد از <em>هدایت</em> در اینجا صرف راهنمایی نیست، بلکه رساندن به هدف مطلوب است که بازگشتش افاضه ایمان بر قلب است، و معلوم است که این چنین هدایت کار رسول نیست، بلکه کار خدای تعالی است، و احدی در آن با او شرکت ندارد، و اما اگر مقصود از آن راهنمایی بود، معنا نداشت که آن را از رسول خدا (ص) نفی کند، و بفرماید تو هدایت نمی‌کنی، برای اینکه این قسم هدایت وظیفه رسول است. و مراد از  <em>مهتدین</em> کسانی است که هدایت را قبول می‌کنند. </p> <p>بعد از آنکه خدای تعالی در آیات قبل محرومیت مشرکین یعنی قوم رسول خدا (ص) را از نعمت هدایت، و نیز ضلالتشان را به خاطر پیروی هوای نفس، و استکبار از حق، که به ایشان نازل شده، بیان کرد، و نیز بعد از آنکه ایمان و اعتراف اهل کتاب را به آن حق ذکر فرمود، آیات این فصل را با این جمله ختم کرد که امر هدایت به دست خدا است، نه به دست تو، به دلیل اینکه اهل کتاب را با اینکه قوم تو نیستند، هدایت فرمود، و قوم تو را با اینکه به تو نزدیکند، و خیلی دوست می‌داری هدایت شوند، هدایت نفرمود، آری اوست که پذیرندگان هدایت را می‌شناسد. </p> <h3>بحث روایتی‌ <span class="title" rel="28_43 28_46 28_50 28_52 28_54 28_56 28_44 28_45 28_47 28_48 28_49 28_51 28_53 28_55"> (روایاتی در ذیل آیات گذشته) </span> </h3> <p> در تفسیر الدر المنثور است که بزار، و ابن منذر، و حاکم (وی حدیث را صحیح دانسته)، و ابن مردویه، از ابی‌سعید خدری روایت کرده‌اند که گفت رسول خدا (ص) فرمود: خدای تعالی هیچ قومی را، و هیچ دوره‌ای از بشر را، و هیچ امتی را، و هیچ اهل قریه‌ای را، در روی زمین بعد از نزول تورات به عذاب آسمانی هلاک نکرد، مگر تنها آن قریه را که به عذاب مسخ مبتلا ساخت، و به صورت میمون مسخشان کرد، نمی‌بینی کلام خدای را که می‌فرماید <span class="aya" rel="28_43" data-words="1-11">و لقد آتینا موسی الکتاب من بعد ما أهلکنا القرون الأولی ؟</span><span class="footnote" rel="1" title="روح المعانی، ج ۲، ص ۹۴">*</span>. </p> <p>مؤلف: در این روایت روشن نیست که آیه مورد استشهاد چه دلالتی بر مضمون روایت دارد؟ در آخر روایت داشت که تا قبل از نزول تورات عذابهایی آسمانی، اقوام و امت‌هایی را هلاک کرد، ولی بعد از نزول تورات این گونه عذابها قطع شد، و آیه شریفه هیچ دلالتی بر این معنا ندارد. </p> <p>و نیز در همان کتاب در ذیل آیه‌ <span class="aya" rel="28_46" data-words="1-7">و ما کنت بجانب الطور إذ نادینا...</span>، آمده که ابن مردویه از ابن عباس از رسول خدا (ص) روایت کرده که فرمود: وقتی خدای تعالی موسی را برای سخن گفتن با وی به کوه طور نزدیک کرد، و به این مقام قرب رسانید، موسی پرسید: پروردگارا آیا کسی گرامی‌تر از من نزد تو هست؟ چون تو مرا به قرب و رازگویی خود، نائل ساختی، و با من سخن گفتی، خدای تعالی فرمود: بله مقرب‌تر از تو محمد (ص) است، که نزد من گرامی‌تر از تو است. </p> <p>پرسید حال که محمد گرامی‌تر از من نزد تو است آیا امت محمد نیز گرامی‌تر از بنی اسرائیل‌اند با اینکه برای بنی اسرائیل دریا را شکافتی، و آنان را از شر فرعون و عمل او نجات دادی، و من و سلوی به ایشان اطعام کردی؟ فرمود: آری، امت محمد نزد من گرامی‌تر از بنی اسرائیل است، عرضه داشت: پروردگارا ایشان را به من نشان ده، خطابش کرد که ای موسی تو ایشان را نمی‌بینی ولی اگر خواستی صوتشان را به تو می‌شنوانم، عرضه داشت آری ای خدا. </p> <p>پس پروردگار ما امت محمد را ندا داد که پروردگار خود را اجابت کنید، امت محمد که آن روز در پشت پدران و ارحام مادران خود بودند، تا آخرین نفری که تا روز قیامت جزو امت وی خواهند بود، همه اجابت نموده، یک صدا گفتند: بله، تو حقا پروردگار مایی، و ما حقا بندگان توایم، خدای تعالی فرمود: راست گفتید من پروردگار شما، و شما بندگان منید، و من شما را قبل از آنکه از من بخواهید، آمرزیده‌ام و قبل از آنکه درخواستی کنید عطا کرده‌ام، پس هر کس مرا با شهادت لا اله الا اللَّه ملاقات کند داخل بهشت می‌شود. </p> <p>ابن عباس می‌گوید: به همین جهت وقتی محمد (ص) مبعوث شد خدا خواست تا به خاطر آنچه که به او و به امت او اختصاص داده بر او منت نهد، لذا گفت: ای محمد تو در جانب طور نبودی وقتی که ما موسی را ندا دادیم<span class="footnote" rel="2" title="مجمع البیان، ج ۷، ص ۳۵۸">*</span>. </p> <p>   <code class="page" rel="16,80"/> مؤلف: این روایت را طبری هم به چند طریق دیگر از غیر ابن عباس نقل کرده<span class="footnote" rel="1" title="مجمع البیان، ج ۷، ص ۳۵۸">*</span>. و این معنا را صدوق هم در کتاب عیون اخبار الرضا از حضرت رضا (ع) روایت کرده<span class="footnote" rel="2" title="الدر المنثور، ج ۵، ص ۱۲۹ ط بیروت">*</span>، ولی اشکالی که در آن است این است که: اگر بگوییم آیه مورد استشهاد روایت می‌خواهد این معنا را برساند، نظم سیاق به کلی درهم می‌ریزد، و ارتباط جمله‌های قبل از آن با جمله‌های بعد از آن به کلی فاسد می‌شود. </p> <p>و در کتاب بصائر به سند خود از محمد بن فضیل از ابی الحسن (ع) روایت کرده که در ذیل آیه‌ <span class="aya" rel="28_50" data-words="9-18">و من أضل ممن اتبع هواه بغیر هدی من الله</span> فرموده: یعنی کیست گمراه‌تر از کسی که هوای نفسانی خود را دین خود بگیرد، بدون اینکه دین را از ائمه هدی اخذ کند<span class="footnote" rel="3" title="مجمع البیان، ج ۷، ص ۳۵۸">*</span>. </p> <p>مؤلف: نظیر این روایت را صاحب بصائر از معلی از امام صادق (ع) روایت کرده، و این مضمون از باب جری و تطبیق جزئی بر کلی یا از مقوله بطن قرآن است، نه اینکه آیه شریفه در خصوص مساله امامت نازل شده باشد<span class="footnote" rel="4" title="بصائر الدرجات، ص ۱۴">*</span>. </p> <p>و در مجمع البیان در ذیل آیه‌ <span class="aya" rel="28_52" data-words="1-3">الذین آتیناهم الکتاب...</span>، گفته: این جمله و ما بعد آن در باره عبد اللَّه بن سلام، تمیم داری، جارود عبدی، و سلمان فارسی نازل شده، چون این چند نفر مسلمان شدند، و بلا فاصله این آیه در باره آنان نازل شد-نقل از قتاده است-<span class="footnote" rel="5" title="مجمع البیان، ج ۷، ص ۲۵۹">*</span>. </p> <p>بعضی دیگر گفته‌اند: در باره چهل نفر مسیحی نازل شد، که قبل از بعثت به رسول خدا (ص) ایمان آوردند، سی و دو نفر از آنان اهل حبشه بودند، که با جعفر بن ابی طالب در مراجعتش از حبشه آمدند، و هشت نفر دیگر از شام آمدند، که بحیراء، ابرهه، اشرف، ایمن، ادریس، نافع، و تمیم، از ایشان بودند. </p> <p>مؤلف: روایاتی دیگر غیر از این روایت وارد شده، باز در همان کتاب در معنای آیه <span class="aya" rel="28_54" data-words="7-10">و یدرؤن بالحسنة السیئة</span>، گفته: بعضی گفته‌اند یعنی با حلم، جهل جاهلان را دفع می‌کنند-نقل از یحیی بن سلام-و معنایش این است: آزار مردم را به وسیله مدارای با مردم از خود دفع می‌کنند، و نظیر این معنا از امام صادق (ع) روایت شده. </p> <p>           <code class="page" rel="16,81"/> و در الدر المنثور است که: عبد بن حمید، مسلم، و ترمذی، ابن ابی حاتم، ابن مردویه، و بیهقی در دلائل، از ابی هریره روایت کرده‌اند که گفت: وقتی ابو طالب از دنیا می‌رفت رسول خدا (ص) نزدش آمد و فرمود: عموجان بگو لا اله الا اللَّه تا من روز قیامت نزد خدا برایت بدان شهادت دهم، گفت: شهادت می‌دادم، اگر سرزنش قریش نبود، که فردا بگویند جزع و ناراحتی مرگ او را به این اقرار واداشت، لذا خدای تعالی این آیه را فرستاد: <span class="aya" rel="28_56" data-words="1-15">إنک لا تهدی من أحببت و لکن الله یهدی من یشاء و هو أعلم بالمهتدین</span><span class="footnote" rel="1" title="الدر المنثور، ج ۵، ص ۱۲۹ ط بیروت">*</span>. </p> <p>مؤلف: در معنای این روایت، روایت دیگری از ابن عمر، ابن مسیب، و غیر آن دو آمده، و لیکن روایات بسیار زیادی از ائمه اهل بیت (ع) رسیده، که فرموده‌اند: ابو طالب ایمان آورده بود، و اشعاری هم که از او نقل شده پر است از اقرار به صدق رسول خدا  (ص)، و حق بودن دین او، و این ابو طالب کسی است که رسول خدا  (ص) را وقتی صغیر بود در دامن خود جای داد، و بعد از بعثت و قبل از هجرت از او حمایت کرد، حمایتی که ارزش آن حمایت و مجاهداتش در حفظ جان شریف رسول خدا (ص) در ده سال قبل از هجرت معادل است با ارزش مجاهدتهای همه مهاجرین و انصار در ده سال بعد از هجرت، آن وقت چگونه ممکن است چنین کسی ایمان نیاورده باشد؟ !   <code class="page" rel="16,82"/> </p>
