<h3 class="ayas">سوره آل‌عمران آیه‌های ۱۷۲ تا ۱۷۵</h3><code class="section" rel="3_172-175"/><h3>ترجمه آیات</h3> <p> <span class="trans" rel="3_172">آنان که دعوت خدا و رسول را اجابت کردند پس از آنکه به آنها رنج و غم رسید از آنها هر کس نیکوکار و پرهیزکار شد اجر عظیم خواهد یافت.  «۱۷۲» </span><span class="trans" rel="3_173">آن مؤمنانی که چون مردمی (منافق مانند نعیم بن مسعود اشجعی) به آنها گفتند لشکر بسیاری (که تمام مشرکین مکه و پیروان ابو سفیان باشند) بر علیه شما مؤمنان فراهم شده از آنان در اندیشه و بر حذر باشید (این تبلیغات و مکر دشمن به جای آن که بیم در دل آنها افکند) بر ایمانشان بیفزود و گفتند در مقابل همه دشمنان تنها خدا ما را کفایت است و نیکو یاوری است.  «۱۷۳» </span><span class="trans" rel="3_174">پس آن گروه از مؤمنان به نعمت و فضل خدا روی آوردند و بر آنان هیچ الم و رنجی پیش نیامد و پیرو رضای خدا شدند و خداوند صاحب فضل و رحمت بی منتها است.  «۱۷۴» </span><span class="trans" rel="3_175">این سخنان شیطان است که به وسیله آن دوستانش را<code class="page" rel="4,98"/> می‌ترساند. شما مسلمانان از آن بیم و اندیشه مکنید و از من بترسید اگر اهل ایمان هستید.  «۱۷۵» </span></p>     <h3>بیان آیات</h3> <p> این آیات هم مربوط به آیات جنگ احد است، و این معنا را از اشاره‌ای که در جمله: <span class="aya" rel="3_172" data-words="6-10">من بعد ما أصابهم القرح...</span>، هست می‌فهمیم، چون در آیات راجع به جنگ احد نیز سخن از قرح رفته بود، و فرموده بود: <span class="aya" rel="3_140" data-words="1-8">إن یمسسکم قرح فقد مس القوم قرح مثله...</span>. </p> <p> <span class="aya" rel="3_172" data-words="1-10">الذین استجابوا لله و الرسول من بعد ما أصابهم القرح...</span> بطوری که گفته‌اند کلمه <em>استجابت</em> و نیز کلمه <em>اجابت</em> به یک معنا است، و آن این است که از کسی چیزی بخواهی و او پاسخت را با قبول بدهد، و خواسته‌ات را بر آورد. </p> <p>و اگر هم نام خدا را برد و هم نام رسول را، با اینکه در این مقام می‌توانست بذکر یکی از آن دو اکتفاء کند، برای این بود که در داستان جنگ احد متخلفین هم نافرمانی خدا را کردند، و هم نافرمانی رسول را، اما نافرمانی خدا برای اینکه خدای تعالی آنان را از فرار از جنگ نهی کرده بود و به جهاد امرشان فرموده بود و آنان جهاد نکردند و بر عکس فرار نمودند، و اما نافرمانی رسول را کردند، برای اینکه رسول خدا (ص) به آن عده تیرانداز دستور داده بود از جای خود حرکت نکنند، و مرکز خود را خالی ننمایند و آنان نافرمانی کردند و نیز وقتی که بلندیهای کوه را پیش گرفته بودند، و رسول ( ص) از آخرشان صداشان می‌زد، گوش به سخنش ندادند، به همین جهت در داستان آیات مورد بحث که ذیلا شرحش می‌آید بدان جهت که دعوت خدا را اجابت کردند هم نام خدا را برد و هم نام رسول را و کانه فرموده در این داستان مثل داستان احد که خدا و رسول را نافرمانی کرده بودند عمل نکردند بلکه دعوت خدا و رسول را اجابت نمودند. </p> <p> <span class="aya" rel="3_172" data-words="11-17">للذین أحسنوا منهم و اتقوا أجر عظیم</span> </p><h3> <span class="title" rel="3_172 3_173 3_174 3_175">نمونه‌ای از مراقبت عجیب قرآن در بیانات خود</span> </h3> <p> در این جمله وعده را منحصر کرده به بعضی از کسانی که خدا و رسول را اجابت کردند و این به خاطر آن است که اجابت دعوت یک عمل ظاهری است، ممکن است مطابق با واقع هم باشد و ممکن است نباشد، علامت مطابقتش با واقع احسان و تقوا است، که اجر عظیم هم دایر مدار همین دو است و این خود مراقبت عجیب قرآن در بیانات خود را می‌رساند و به ما می‌فهماند که خدای تعالی چقدر مراقب کلمات و بیانات خویش است، در عین اینکه مطلب اینجا را بیان می‌کند، مراقب است که مبادا بیانش با سایر معارفش ناسازگار باشد، آری<code class="page" rel="4,99"/>  لا یشغله شان عن شان<span class="footnote" rel="1" title="اشتغالی او را از اشتغال دیگر باز نمی‌دارد">*</span>. </p> <p>و از اینجا روشن می‌شود که همه اجابت کنندگان در این داستان واقعیت نداشته‌اند، بلکه در بینشان کسانی بوده‌اند که اجابتشان به مصلحت روزگار بوده، چون نشانیهای اجابت باطنی را که احسان و تقوا است نداشته‌اند، تا مستحق اجر عظیم خدای سبحان بشوند و چه بسا گفته باشند که کلمه: <em>من</em> در جمله مورد بحث تبعیضی نیست، و نمی‌خواهد بفرماید بعضی از آنان احسان و تقوا داشته‌اند و در نتیجه اجری عظیم دارند، بلکه بیانیه است، و می‌خواهد بفرماید اجابت کنندگان که همان‌ <span class="aya" rel="3_172" data-words="11-15">للذین أحسنوا منهم و اتقوا</span> بوده باشند اجری عظیم دارند، چون در آیه دیگر بجای کلمه <em>من</em> کلمه: <em>مع</em> را آورده، و فرموده: <span class="aya" rel="48_29" data-words="1-9">محمد رسول الله و الذین معه أشداء علی الکفار</span> و آن گاه در آخر آیه دو باره کلمه <em>من</em> می‌آورد و می‌فرماید: <span class="aya" rel="48_29" data-words="48-59">وعد الله الذین آمنوا و عملوا الصالحات منهم مغفرة و أجرا عظیما</span><span class="footnote" rel="2" title="محمد رسول اللَّه است و کسانی که با اویند بر کفار دلیر و بی‌باکند-تا آنجا که می‌فرماید-خدای تعالی به کسانی از ایشان که ایمان آورده و عمل صالح کردند وعده مغفرت و اجری عظیم داده است سوره فتح آیه:۲۹&quot;">*</span> لیکن این سخن درست نیست. و نیز بیان می‌کند این مدحی که خدای تعالی در جمله: <span class="aya" rel="3_173" data-words="1-4">الذین قال لهم الناس</span> تا آخر آیات از ایشان کرده، از قبیل نسبت دادن وصف <em>بعض</em> به <em>کل</em> است،  (که گاهی گوینده به خاطر نکته‌ای که در نظر دارد، و گاهی صرفا به عنایتی لفظی این کار را می‌کند، یعنی صفت بعض را به کل نسبت می‌دهد. </p> <p><code class="aya" rel="3_173"/> <span class="aya" rel="3_173" data-words="1-9">الذین قال لهم الناس إن الناس قد جمعوا لکم...</span> کلمه <em>ناس</em> به معنای افرادی از انسان است، اما نه از هر جهت، بلکه به این جهت افرادی از انسان را ناس می‌گویند که از یکدیگر متمایز نیستند،  (و گوینده کاری به تمایز و خصوصیات افراد ندارد)، و در آیه شریفه کلمه ناس دو بار آمده که ناس اول غیر ناس دوم است، منظور از ناس اول منافقین، و منظور از ناس دوم دشمنان است، منافقین که از یاری اسلام مضایقه کردند به منظور اینکه مسلمانان را هم از رفتن به جنگ باز بدارند و سست کنند، به ایشان گفتند: ناس یعنی مشرکین جمعیت بسیاری برای جنگ با شما جمع کرده‌اند، معلوم می‌شود ناس دوم مشرکین و ناس اول أیادی و جاسوسانی هستند که مشرکین در بین مؤمنین داشتند، و از ظاهر آیه بر می‌آید که این جاسوسان عده‌ای بوده‌اند، نه یک نفر، و همین آیه مؤید آن است که آیات شریفه مورد بحث در باره داستانی نازل شده که بعد از پایان جنگ احد پیش آمد، که     <code class="page" rel="4,100"/> رسول خدا (ص) با بقیه اصحابش، مشرکین را تعقیب کرد، نه در باره بدر صغرا، و ان شاء اللَّه هر دو داستان در بحث روایتی آینده می‌آید. </p> <p>و معنای اینکه فرمود: <span class="aya" rel="3_173" data-words="7-9">قد جمعوا لکم</span> این است که جمعیت خود را دو باره برای جنگ با شما جمع کرده‌اند،  (و خدا داناتر است). </p> <p> <span class="aya" rel="3_173" data-words="11-12">فزادهم إیمانا</span> سر اینکه می‌فرماید گفتار منافقین ایمان مؤمنین را بیشتر کرد، این است که در طبع آدمی نهفته است که وقتی از ناحیه کسی و یا کسانی نهی می‌شود از اینکه تصمیمی را که گرفته عملی سازد، در صورتی که به آن اشخاص حسن ظن نداشته باشد نسبت به تصمیم خود حریصتر می‌شود و همین حریصتر شدن باعث میشود که نیروهای خفته‌اش بیدار و تصمیمش قویتر شود، و هر چه آنان بیشتر منعش کنند و در منع اصرار بورزند او حریصتر و در عملی کردن تصمیم خود جازمتر شود، و این در مورد کسی که خود را محق و سزاوار دانسته و در کارهایش خود را معذور بداند، تاثیر بیشتری دارد تا در مورد دیگران، و لذا مؤمنین صدر اسلام و غیر ایشان را می‌بینیم که در اطاعت از امر خدا هر چه بیشتر مورد ملامت و منع مانعین قرار می‌گرفتند ایمانشان قوی‌تر و در تصمیم خود محکم‌تر و در نبرد شجاعتر می‌شدند. </p> <p>و نیز ممکن است منظور از بیشتر شدن ایمانشان، تنها در مورد درستی اخباری باشد که منافقین می‌دادند، و بخواهد بفرماید که: وقتی مؤمنین از منافقین شنیدند که کفار در صدد جمع آوری لشکر بر آمده‌اند ایمانشان به درستی همین خبر بیشتر شد، چون قبلا از راه وحی خبردار شده بودند که بزودی در راه خدا آزار خواهند دید، تا آنکه به اذن خدا سرنوشتشان معین و تمام شود، و وعده‌ای که خدا به آنان داده برسد، و آن وعده نصرت بود که جز در جنگ نخواهد بود. </p> <p> <span class="aya" rel="3_173" data-words="13-19">و قالوا حسبنا الله و نعم الوکیل</span> یعنی خدای تعالی برای ما کافی است و اصل ماده <em>حا-سین-با</em> از حساب گرفته شده، به این مناسبت که کفایت، به حساب وی مقدار حاجت است و اینکه گفتند: <span class="aya" rel="3_173" data-words="15-16">حسبنا الله</span> اکتفای ما به خدا است به حسب ایمان است نه به حسب اسباب خارجی، که سنت الهیه آن را جاری ساخته، و کلمه (وکیل) به معنای کسی است که امر انسان را به نیابت از انسان تدبیر می‌کند. </p> <p>بنا بر این مضمون آیه بر می‌گردد به معنای آیه زیر، که می‌فرماید: <span class="aya" rel="65_3" data-words="7-17">و من یتوکل علی الله فهو حسبه، إن الله بالغ أمره</span><span class="footnote" rel="1" title="و کسی که بر خدا توکل کند پس او برایش کافی است، چون خدا بکار خود می‌رسد سوره طلاق آیه:۳&quot;">*</span> <code class="aya" rel="3_174"/> و به همین جهت دنبال جمله مورد بحث فرمود:   <code class="page" rel="4,101"/> <span class="aya" rel="3_174" data-words="1-9">فانقلبوا بنعمة من الله و فضل لم یمسسهم سوء...</span>، تا تصدیق وعده خدای تعالی باشد، آن گاه به حمد و ستایش آنان پرداخت، و فرمود: <span class="aya" rel="3_174" data-words="10-18">و اتبعوا رضوان الله و الله ذو فضل عظیم</span><span class="footnote" rel="1" title="در پی بدست آوردن خوشنودی خدا بودند، و خدا دارای فضلی عظیم است">*</span>. </p> <h3>بحثی پیرامون توکل</h3> <p> حقیقت امر در مساله توکل، این است که به کرسی نشستن اراده انسان و دست یافتن به هدف و مقصد در این عالم (که عالم ماده است) احتیاج به اسبابی طبیعی و اسبابی روحی دارد، و چنان نیست که اسباب طبیعی تمام تاثیر را داشته باشد، پس اگر انسان بخواهد وارد در امری شود که بسیار مورد اهتمام او است، و همه اسباب طبیعی آن را که آن امر نیازمند به آن اسباب است فراهم کند، و با این حال به هدف خود نرسد، قطعا اسباب روحی و معنوی (که گفتیم دخالت دارند) تمام نبوده، و همین تمام نبودن آن اسباب نگذاشته است که وی به هدف خود برسد، مثلا اراده‌اش سست بوده، یا می‌ترسیده یا اندوه و غم مانعش شده یا شدت عمل و یا حرص و یا سفاهت به خرج داده یا سوء ظن داشته و یا چیز دیگری از این قبیل مانع به هدف رسیدنش شده است، و این گونه امور بسیار مهم و عمومی است و اگر همین انسان در هنگام ورود در آن امر به خدا توکل کند در حقیقت به سببی متصل شده که شکست‌ناپذیر است، سببی است فوق هر سبب دیگر، و در نتیجه تمسک به چنین سببی، اراده‌اش نیز قوی می‌شود، دیگر هیچ یک از اسباب ناسازگار روحی، بر اراده او غالب نمی‌آید و همین است موفقیت و سعادت. -و در توکل بر خدا جهت دیگری نیز هست که از نظر اثر ملحق به معجزات و خوارق عادت است هم چنان که از ظاهر جمله: <span class="aya" rel="65_3" data-words="7-17">و من یتوکل علی الله فهو حسبه إن الله بالغ أمره...</span>، این معنا بر می‌آید و ما در بحثی که پیرامون اعجاز داشتیم مطالبی را که مربوط به این مقام بود آوردیم. </p> <h3> <span class="title" rel="3_175 3_173 3_172 3_174">بیان آیات</span> </h3> <p> <span class="aya" rel="3_175" data-words="2-5">ذلکم الشیطان یخوف أولیاءه...</span> <span class="phrase">از ظاهر آیه بر می‌آید که اشاره <em rel="fa_3_175_2-2" data-sentence="31:815">ذلکم</em> به آن دسته از مردمی است که منافقین به ایشان گفتند: <span class="aya" rel="3_173" data-words="5-9">إن الناس قد جمعوا لکم</span>، در نتیجه جمله مورد بحث از مواردی است که قرآن کریم در آن موارد کلمه شیطان را بر انسان اطلاق فرموده، هم چنان که از ظاهر آیات زیر نیز بر می‌آید که منظورش از وسواس خناس شیطانهای انسی است:   <code class="page" rel="4,102"/> <span class="aya" rel="114_4-6" data-words="1-13">من شر الوسواس الخناس، الذی یوسوس فی صدور الناس، من الجنة و الناس</span><span class="footnote" rel="1" title="سوره ناس آیه ۶&quot;">*</span>، مؤید این معنا جمله: <span class="aya" rel="3_175" data-words="6-7">فلا تخافوهم</span> است، که می‌فرماید از آن شیطان‌ها که آن حرفها را بر شما زدند نترسید، برای اینکه اینان برای شما شیطانند، و ما ان شاء اللَّه تعالی بزودی در این باره بحثی می‌کنیم که از روی حقیقت پرده بر داریم.</span> </p> <h3>بحث روایتی‌ <span class="title" rel="3_172 3_173 3_174 3_175"> (در ذیل آیات مربوط به جنگ احد) </span> </h3> <p> روایات وارده در داستان جنگ احد بسیار زیاد است، ولی در آنها از جهات بسیاری اختلاف شدیدی وجود دارد که چه بسا انسان را دچار سوء ظن می‌کند، و بیشتر اختلاف در روایاتی است که در باره شان‌ نزول بسیاری از آیات این داستان وارد شده که تقریبا شصت آیه می‌شود، آری اینگونه روایات عجیب به نظر می‌رسد، و جای هیچ شکی برای اهل تامل و دقت باقی نمی‌گذارد، در اینکه حکم کند که: مذاهب و عقائد مختلف در آن روایات دست اندازی کرده، و هر مذهبی روح عقیدتی خود را در روایتی دمیده، تا با زبان روایت حرف خود را زده باشد و خلاصه استفاده سیاسی کرده باشد ، و همین امر باعث شد که ما از نقل آن روایات در این بحث روایتی، خود داری کنیم. </p> <p>از خوانندگان محترم اگر کسانی بخواهند به آن روایات نظر کنند می‌توانند به جوامع حدیث و یا تفاسیر مطول مراجعه نمایند. </p> <p>در الدر المنثور<span class="footnote" rel="2" title="الدر المنثور ج ۲ ص ۷۹">*</span> است که: ابن ابی حاتم از ابی الضحی روایت کرده که گفت وقتی آیه: <span class="aya" rel="3_140" data-words="20-23">و یتخذ منکم شهداء</span> نازل شد، همان روز هفتاد نفر از مسلمانان کشته شدند، که چهار نفرشان از مهاجرین بودند، یعنی حمزة بن عبد المطلب، و مصعب بن عمیر (همپیمان بنی عبد الدار) و شماس بن عثمان مخزومی، و عبد اللَّه بن جحش اسدی، و بقیه از انصار بودند. </p> <p>مؤلف قدس سره: و از ظاهر روایت بر می‌آید که راوی یعنی ابو الضحی کلمه  <em>شهداء</em> در آیه را به معنای کشته شدگان در معرکه جنگ گرفته و بیشتر مفسرین هم دنبال او را گرفته‌اند. ولی در بیان سابق گفتیم که هیچ دلیلی از ظاهر کتاب بر این معنا نداریم، بلکه ظاهر این است که مراد از شهدا، گواهان اعمال باشند. </p> <p>     <code class="page" rel="4,103"/> و در تفسیر عیاشی<span class="footnote" rel="1" title="تفسیر عیاشی ج ۱ ص ۱۹۹ ح ۱۴۷">*</span> در ذیل آیه: <span class="aya" rel="3_142" data-words="1-9">أم حسبتم أن تدخلوا الجنة و لما یعلم الله...</span> از امام صادق ع روایت کرده که فرمود: خدای تعالی بهتر از هر کس از حال مخلوق خود آگاه است، او قبل از اینکه مخلوق خود را تکون داده و پدید آورد، در همان وقتی که موجودات در عالم ذر بودند به وضع آنها آگاه بوده و می‌دانست که چه کسی جهاد می‌کند، و چه کسی از جهاد سرپیچی می‌کند، هم چنان که او قبل از آنکه خلق خود را بمیراند، می‌داند آنها را می‌میراند ولی در حالی که آنها زنده‌اند مرگشان را به ایشان نشان نداده است. </p> <p>مؤلف قدس سره: این روایت اشاره دارد به مطلب گذشته ما، که فرق است بین علم قبل از ایجاد <em>و</em> علم فعلی <em>که همان</em> ایجاد است، و مراد از آیه شریفه، علم قبل از ایجاد نیست. </p> <p>و در تفسیر قمی<span class="footnote" rel="2" title="تفسیر قمی ج ۱ ص ۱۱۹">*</span> از امام صادق ع در ذیل آیه: <span class="aya" rel="3_143" data-words="1-5">و لقد کنتم تمنون الموت...</span> آمده: وقتی خدای تعالی (به وسیله وحی) به مؤمنین خبر داد که با کشته شدگان آنان در جنگ بدر چه رفتاری کرد و ایشان را در چه منازلی از بهشت جای داد، مؤمنین مشتاق شهادت شدند و عرضه داشتند: خداوندا جنگ برایمان پیش بیاور تا در آن به شهادت برسیم، خدای تعالی جنگ احد را برایشان پیش آورد و جز آن تعدادی که خدا می‌خواست ایستادگی نکردند، اینجا است که خدای تعالی می‌فرماید: <span class="aya" rel="3_143" data-words="1-5">و لقد کنتم تمنون الموت...</span>. </p> <p>مؤلف قدس سره: و این معنا در الدر المنثور نیز از ابن عباس و مجاهد و قتاده و حسن و سدی نقل شده<span class="footnote" rel="3" title="تفسیر الدر المنثور ج ۲ ص ۸۰">*</span>. </p> <p>و نیز در تفسیر قمی آمده که رسول خدا (ص) در روز احد که به آن گرفتاری دچار شد، یکی از لشکریانش به هر کس که بر می‌خورد، می‌گفت: رسول خدا (ص) کشته شد به فکر نجات خود باش‌، و بعد از آنکه به مدینه برگشتند، خدای تعالی این آیه را نازل کرد: <span class="aya" rel="3_144" data-words="1-10">و ما محمد إلا رسول قد خلت من قبله الرسل</span>... <span class="aya" rel="3_144" data-words="16-18">انقلبتم علی أعقابکم</span>  (که منظورش برگشتن به کفر بود) <span class="aya" rel="3_144" data-words="19-27">و من ینقلب علی عقبیه فلن یضر الله شیئا</span><span class="footnote" rel="4" title="تفسیر قمی ج ۱ ص ۱۱۹">*</span>. </p> <p>و در الدر المنثور است که ابن جریر و ابن ابی حاتم از ربیع روایت آورده که در باره         <code class="page" rel="4,104"/> این آیه گفته است: مربوط به روز احد است، که مسلمین دچار آن کشته‌ها و زخمی‌ها شدند، در آن گیر و دار از یکدیگر سراغ رسول خدا (ص) را گرفتند، این یکی به آن دیگری گفت: محمد کشته شد، بعضی هم اضافه می‌کردند که اگر او پیغمبر بود کشته نمی‌شد، ولی بعضی از بلند پایگان از اصحاب رسول خدا گفتند: شما باید در راهی که پیامبرتان قتال کرد قتال کنید، تا خدای تعالی یا فتح را نصیبتان کند، و یا به آن جناب ملحق شوید و برای ما نقل کرده‌اند که مردی از مهاجرین به مردی از انصار بر خورد که در خون خود می‌غلطید، به او گفت: ای فلانی هیچ می‌دانی که محمد کشته شد؟ او در پاسخش گفت اگر محمد کشته شد وظیفه رسالت خود را انجام داد، شما هم باید در دفاع از دینتان قتال کنید و در این باره بود که خدای تعالی آیه زیر را نازل کرد که: <span class="aya" rel="3_144" data-words="1-18">و ما محمد إلا رسول قد خلت من قبله الرسل أ فإن مات أو قتل انقلبتم علی أعقابکم؟</span> یعنی آیا مرتد می‌شوید، و بعد از ایمان به کفر بر می‌گردید؟<span class="footnote" rel="1" title="الدر المنثور ج ۲ ص ۸۰">*</span>. </p> <p>و در همان کتاب است که ابن جریر از سدی روایت کرده که گفت: در روز احد این شایعه در بین مسلمانان منتشر گردید که: رسول خدا (ص) کشته شد، یکی از آن عده که (در پشت صخره کوه پنهان شده بودند) گفت: ای کاش کسی را میداشتیم و نزد عبد اللَّه بن ابی می‌فرستادیم و او از ابی سفیان برای ما امان می‌گرفت، آن گاه فریاد زد: هان ای مردم مهاجر، معطل چه هستید؟ محمد کشته شد!به سوی قوم مکی خود (یعنی لشکر ابی سفیان) برگردید، و گرنه می‌آیند و شما را می‌کشند، انس بن نضر فریاد زد: ای مردم، اگر محمد (ص) کشته شد پروردگار محمد زنده است، پس در همان راهی که رسول خدا (ص) قتال کرد شما هم قتال کنید... و سپس ادامه داد: خدایا من از آنچه این مردم می‌گویند نزد تو عذر می‌خواهم و از پیشنهادی که می‌کنند بیزاری می‌جویم، آن گاه شمشیرش را محکم به دست گرفت و حمله کرد تا کشته شد، و خدای تعالی آیه: <span class="aya" rel="3_144" data-words="1-5">و ما محمد إلا رسول...</span> را در این باره نازل فرمود<span class="footnote" rel="2" title="الدر المنثور ج ۲ ص ۸۰">*</span>. </p> <p>مؤلف قدس سره: این معانی به طرق بسیاری دیگر روایت شده است. و در کافی از امام باقر ع روایت کرده که فرمود:  (در جنگ احد) علی ع شصت و یک جراحت بر داشت، و رسول خدا (ص) ام سلیم و ام عطیه را مامور کرد تا او را     <code class="page" rel="4,105"/> مداوا کنند،  (بعد از آنکه دست به کار شدند)، خدمت رسول خدا (ص) عرضه داشتند: ما هیچ زخمی از زخمهایش را نمی‌بندیم مگر اینکه زخمی دیگر دهن باز می‌کند، و ما از جان او می‌ترسیم،  (و خلاصه وضع او خطری است) رسول خدا (ص) به اتفاق مسلمانان به عیادت علی (ع) آمدند که یک پارچه زخم بود و حضرت دست خود را به یک یک زخمهای آن جناب می‌کشید، و می‌فرمود: کسی که در راه خدا چنین وضعی به خود بگیرد، امتحان خود را داده و وظیفه خود را به پایان برده و دست به هیچ یک از زخمها نمی‌کشید مگر آنکه آن زخم بهبودی می‌یافت، علی ع گفت: الحمد للَّه که نه فرار کردم و نه قدمی به عقب نهادم و خدای تعالی شکر عمل آن جناب را در دو جای قرآن بجا آورد، یک جا فرمود: <span class="aya" rel="3_144" data-words="28-31">و سیجزی الله الشاکرین</span> و جایی دیگر فرمود: <span class="aya" rel="3_145" data-words="26-28">و سنجزی الشاکرین</span><span class="footnote" rel="1" title="سوره آل عمران آیه ۱۴۰">*</span>. </p> <p>مؤلف قدس سره: یعنی خدای تعالی <em>ثبات قدم</em> آن جناب را شکرگزاری کرد، نه  <em>گفتار</em> آن جناب را که گفت: <em>الحمد للَّه</em> . </p> <p>و در تفسیر عیاشی از امام صادق (ع) روایت آورده که وقتی آیه: <span class="aya" rel="3_146" data-words="1-8">و کأین من نبی قاتل معه ربیون کثیر</span> را خواند، و فرمود هزار و هزار آن گاه فرمود: آری و اللَّه کشته می‌شوند<span class="footnote" rel="2" title="تفسیر عیاشی ج ۱ ص ۲۰۱ ح ۱۵۴">*</span>. </p> <p>مؤلف قدس سره: در این روایت به جای کلمه: <em>قاتل معه</em> قتل معه قرائت شده و به همین قرائت معنا شده، و این قرائت و معنای آن را الدر المنثور از ابن مسعود و دیگران روایت کرده، و از ابن عباس روایت کرده که شخصی از او از کلمه: <em>ربیون</em> پرسید، در پاسخ گفت: یعنی جموع<span class="footnote" rel="3" title="الدر المنثور ج ۲ ص ۸۲">*</span>. </p> <p>و در الدر المنثور است که عبد بن حمید، و ابن أبی حاتم، از مجاهد روایت کرده که در معنای جمله: <span class="aya" rel="3_152" data-words="18-23">من بعد ما أراکم ما تحبون</span> گفته است، منظور از آنچه دوست می‌دارید  نصرتی بود که خدای تعالی نصیب مؤمنین علیه کافران کرد، به طوری که زنان مشرکین هر چه گیرشان آمد سوار شدند و گریختند، چه راهوار و چه چموش،  (ممکن هم هست منظور مجاهد این بوده که بگوید زنان مشرکین از هر طرف گریختند چه راه و چه بیراهه)، ولی به خاطر اینکه مؤمنین نافرمانی رسول خدا (ص) کردند، دو باره مشرکین به طرف ایشان       <code class="page" rel="4,106"/> سرازیر شدند<span class="footnote" rel="1" title="الدر المنثور ج ۲ ص ۸۶">*</span>. </p> <p>و در همان کتاب است که ابن اسحاق و ابن راهویه و عبد بن حمید و ابن جریر، و ابن منذر، و ابن ابی حاتم و بیهقی در کتاب دلائل از زبیر روایت کرده‌اند که گفت: یادم هست آن روزی را که با رسول خدا <em>ص</em> بودیم، در آن لحظاتی که وحشت دل شیر را آب می‌کرد، ناگهان خدای تعالی خواب را بر ما مسلط کرد، احدی از ما نماند که چانه‌اش به سینه‌اش نیفتاده باشد، به خدا سوگند که هنوز صدای معتب بن قشیر در گوش من است که می‌گفت: <span class="aya" rel="3_154" data-words="43-51">لو کان لنا من الأمر شیء ما قتلنا هاهنا</span><span class="footnote" rel="2" title="اگر اختیاری می‌داشتیم در این صحنه این طور کشته نمی‌شدیم">*</span> و بخدا سوگند شنیدنم مثل شنیدن کسی بود که در خواب چیزی بشنود، من گفتار او را حفظ کردم تا آنکه آیه: <span class="aya" rel="3_154" data-words="1-8">ثم أنزل علیکم من بعد الغم أمنة نعاسا</span>... <span class="aya" rel="3_154" data-words="49-51">ما قتلنا هاهنا</span> در باره گفتار معتب بن قشیر نازل شد<span class="footnote" rel="3" title="الدر المنثور ج ۲ ص ۸۸">*</span>. </p> <p>مؤلف قدس سره: این معنا از زبیر بن عوام به طرق بسیاری روایت شده<span class="footnote" rel="4" title="الدر المنثور ج ۲ ص ۸۸">*</span>. </p> <p>و در همان کتاب است که ابن منذر در معرفة الصحابه از ابن عباس روایت کرده که در ذیل آیه: <span class="aya" rel="3_155" data-words="1-7">إن الذین تولوا منکم یوم التقی الجمعان...</span> گفته: این آیه در باره عثمان و رافع بن معلی و حارثة بن زید نازل شده<span class="footnote" rel="5" title="الدر المنثور ج ۲ ص ۸۸">*</span>. </p> <p>مؤلف قدس سره: قریب به این معنا به چند طریق از عبد الرحمن بن عوف و عکرمة و ابن اسحاق روایت شده، و در بعضی از آنها علاوه بر عثمان و رافع و حارثه، ابو حذیفة بن عقبه و ولید بن عقبه و سعد بن عثمان و عقبة بن عثمان نیز آمده<span class="footnote" rel="6" title="الدر المنثور ج ۲ ص ۸۸-۸۹">*</span>. </p> <p>و بهر حال آوردن نام عثمان و سایرین که نامشان آمده از باب ذکر مصداق است، و گرنه آیه شریفه در باره همه کسانی است که پشت به جنگ کردند و در باره آن عده از صحابه است که دستور رسول خدا (ص) را عصیان نمودند، تنها خصوصیتی که عثمان و آن نامبردگان که با او بودند داشتند، این بوده که آن قدر فرار کردند و به پشت جبهه گریختند که به جلعب هم رسیدند،  (جلعب نام کوهی در اطراف مدینه از طرف أغوص است)، و نام بردگان سه روز در آنجا ماندند، و سپس نزد رسول خدا (ص) برگشتند، و آن جناب به             <code class="page" rel="4,107"/> ایشان فرمود: لقد ذهبتم فیها عریضة. </p> <p>و اما اینکه عموم اصحاب چه کردند؟ روایات زیادی وارد شده که تمامی اصحاب و تا آخرین نفرشان فرار کردند، و با رسول خدا (ص) نماند مگر دو نفر از مهاجرین و هفت نفر از انصار، و از آن سو مشرکین بر رسول خدا (ص) هجوم بردند، و آن چند نفر انصار در دفاع از رسول خدا (ص) یکی پس از دیگری کشته شدند تا دیگر کسی از انصار با آن جناب نماند. </p> <p>این مطلبی است که در اکثر روایات آمده، البته در بعضی از روایات این نیز آمده است که یازده نفر ماندند، و در بعضی دیگر هیجده و حتی سی نفر هم روایت شده که این از همه ضعیف‌تر است. </p> <p>و شاید منشا این اختلاف یکسان نبودن اطلاعات راویان و امثال آن باشد و آنچه از روایات دفاع نسیبه مازنیة از رسول خدا (ص) فهمیده می‌شود این است که در آن ساعت احدی از اصحاب نزد آن جناب نبوده و کسی هم که فرار نکرد و تا به آخر ثبات قدم به خرج داد، نزد رسول خدا (ص) نبود بلکه در میدان مشغول قتال و کارزار بود و روایات در باره پایداری هیچ یک از اصحاب اتفاق کلمه ندارد، بجز علی ع و شاید در باره ابی دجانه انصاری و سماک بن خرشة هم مطلب همین طور باشد، یعنی روایات اتفاق داشته باشد لیکن او نیز ملازم رسول خدا (ص) نبود بلکه در آغاز تا توانست با شمشیر آن جناب به کارزار پرداخت و سپس وقتی دید اصحاب او را تنها گذاشتند تن خود را سپر بلای آن جناب کرد، هر چه تیر به طرف آن حضرت پرتاب می‌شد یا با سپر و یا با پشت خود از آن جناب دفع می‌کرد تا آنکه جراحاتش سنگین شد- (رضی اللَّه تعالی عنه). </p> <p>و اما بقیه اصحاب دو دسته بودند: یک دسته از آنان به محض دیدن و شناختن رسول خدا (ص) و فهمیدن اینکه آن جناب کشته نشده، به سوی او برگشتند، و گروهی دیگر آنهایی بودند که بلافاصله برنگشتند بلکه با اندکی فاصله، و این دو طایفه همانهایند که خدای تعالی نعاس و سستی و چرت را بر آنان نازل کرد، چیزی که هست از جرم همه آنان در گذشت، و تو خواننده (که خدای تعالی توفیق بیشتری ارزانیت کند) معنای عفو را در سابق شناختی، ولی بعضی از مفسرین گفته‌اند عفو در خصوص این آیه، به معنای این است که خدای تعالی مشرکین را از کشتن مسلمانان دلسرد و منصرف کرد و با اینکه می‌توانستند تا آخرین نفر مسلمانان را از بین ببرند ولی نبردند. </p> <h3> <span class="title" rel="3_172 3_173 3_174 3_175">روایاتی در باره مشورت، در ذیل <span class="aya" rel="3_159" data-words="21-24">و شاورهم فی الأمر</span> </span> </h3> <p> و در الدر المنثور است که ابن عدی و بیهقی (در کتاب شعب) به سند حسن از ابن<code class="page" rel="4,108"/> عباس روایت کردند که گفت: وقتی آیه: <span class="aya" rel="3_159" data-words="21-24">و شاورهم فی الأمر</span> نازل شد رسول خدا (ص) فرمود: خدا و رسول او نیاز به مشورت ندارند، و لیکن خدای تعالی این دستور را رحمت برای امتم قرار داده، چون هر کس از امت من که مشورت کند چنان نیست که هیچ رشدی عایدش نشود و کسی که آن را ترک کند، ممکن نیست که به هیچ مقدار و هیچ نوعی از گمراهی و کجی گرفتار نشود<span class="footnote" rel="1" title="الدر المنثور ج ۲ ص ۹۰">*</span>. </p> <p>و در همان کتاب است که طبرانی در کتاب اوسط از انس روایت کرده که گفت: رسول خدا (ص) فرمود: کسی که استخاره کند یعنی از خدا خیر طلب کند نومید نمی‌شود، و کسی که مشورت کند پشیمان نمی‌گردد<span class="footnote" rel="2" title="الدر المنثور ج ۲ ص ۹۰">*</span>. </p> <p>و در نهج البلاغه هست که هر کس برای خود استبداد کند هلاک می‌شود، و هر کس با مردم مشورت کند در عقل آنان شریک شده است<span class="footnote" rel="3" title="نهج البلاغة صبحی صالح ص ۵۰۰ کلام ۱۶۱">*</span>. </p> <p>و نیز در همان کتاب است که امام فرمود: مشورت کردن عین هدایت است و کسی که استبداد برأی داشته باشد خویشتن را در معرض خطر قرار داده است<span class="footnote" rel="4" title="نهج البلاغة صبحی صالح ص ۵۰۶ کلام ۲۱۱">*</span>. </p> <p>و در تفسیر صافی از رسول خدا (ص) روایت کرده که فرمود: هیچ تنهایی وحشت‌آورتر از خودپسندی نیست، و هیچ پشتیبان‌گیری قابل اعتمادتر از مشورت نیست<span class="footnote" rel="5" title="تفسیر صافی ج ۱ ص ۳۱۰">*</span>. </p> <p>مؤلف قدس سره: روایات در باب مشورت کردن بسیار زیاد است، و البته جای مشورت آنجایی است که عملی را که در باره‌اش مشورت می‌کنیم عملی جایز باشد، یعنی از نظر مزیت‌ها، انجام و ترکش جایز باشد، و بخواهیم با مشورت به دست آوریم که آیا ترجیح، در انجام آن است یا در ترک آن؟ و اما عملی را که خدای تعالی در باره آن یا حکم وجوب دارد (در نتیجه نمی‌توان ترکش کرد) و یا حکم حرمت (که در نتیجه نمی‌توان انجامش داد) چنین عملی جای مشورت نیست، چون هیچ طرف مشورتی حق ندارد در مقام مشورت آن را که واجب است جایز الترک و آن را که حرام است جائز الفعل کند و در نتیجه احکام الهی را تغییر دهد، چرا که اگر چنین عملی صحیح بود باید اختلاف حوادث جاریه ناسخ کلام خدا شود. </p> <p>           <code class="page" rel="4,109"/> و در کتاب مجالس از امام صادق ع روایت آورده که فرمود: کسی نمی‌تواند همه مردم را از خود راضی کند، و کسی نمی‌تواند زبان آنان را ببندد مگر نبود که در جنگ بدر این تهمت را به رسول خدا (ص) زدند که یک قطیفه سرخ رنگی را به خود اختصاص داد تا آنکه خدای تعالی آن جناب را به محل آن قطیفه که گم شده بود راهنمایی کرد و پیامبر خود را از تهمت خیانت مبرا ساخت و در کتاب مجیدش این آیه را نازل کرد: <span class="aya" rel="3_161" data-words="1-6">و ما کان لنبی أن یغل...</span><span class="footnote" rel="1" title="سوره آل عمران آیه ۱۵۶">*</span>. </p> <p>مؤلف قدس سره: قمی این روایت را در تفسیر خود آورده، و نیز آورده که مردی نزد رسول خدا (ص) آمده، و عرضه داشت: فلانی قطیفه‌ای سرخ رنگ را دزدیده و در فلان جا پنهان کرده و رسول خدا (ص) دستور داد آن محل را کندند و قطیفه را بیرون آوردند<span class="footnote" rel="2" title="تفسیر قمی ج ۱ ص ۱۲۷-۱۲۶">*</span>. </p> <p>این معنا و قریب به آن را الدر المنثور به طرق بسیار روایت کرده، و شاید مراد از اینکه در روایت بالا آمده بود که خدای تعالی آیه: <span class="aya" rel="3_161" data-words="7-9">و من یغلل...</span> را در داستان قطیفه نازل کرد این باشد که آیه نامبرده به این داستان اشاره دارد و گرنه سیاق آیه نشان می‌دهد که نه تنها در روز بدر نازل نشده بلکه بعد از جنگ احد نازل شده است که بیانش گذشت<span class="footnote" rel="3" title="الدر المنثور ج ۲ ص ۹۱">*</span>. </p> <p>و در تفسیر قمی از امام باقر ع روایت کرده که فرمود: هر کس چیزی را بدزدد، روز قیامت آن را در آتش می‌یابد و سپس مامور می‌شود داخل آتش شود و آن را بیرون آورد<span class="footnote" rel="4" title="تفسیر قمی ج ۱ ص ۱۲۲">*</span>. </p> <p>مؤلف قدس سره: این معنا استفاده لطیفی است که از جمله زیر به دست آمده که می‌فرماید: <span class="aya" rel="3_161" data-words="7-14">و من یغلل یأت بما غل یوم القیامة</span>. </p> <p>و در تفسیر عیاشی در ذیل آیه: <span class="aya" rel="3_163" data-words="1-4">هم درجات عند الله</span> از امام صادق ع روایت آورده که فرمود: آنها که پیرو رضوان خدایند همان ائمه هستند، و آنان به خدا سوگند نزد خدا برای مؤمنین درجاتند، هر کس ولایت و مودت ما را داشته باشد به همان معیار خدای تعالی پاداش اعمالشان را مضاعف می‌کند، و خدای تعالی درجات علی را برای آنان بالا می‌برد، و کسانی که ثمره زندگیشان سخط و خشمی از خدای تعالی است، کسانی هستند که حق علی و         <code class="page" rel="4,110"/> امامان از ما اهل بیت را منکر شدند، و به خاطر همین دچار سخط خدا گشتند<span class="footnote" rel="1" title="تفسیر عیاشی ج ۱ ص ۲۰۵ ح ۱۴۹">*</span>. </p> <p>مؤلف قدس سره: مضمون این حدیث از باب تطبیق کلی بر مصداق است،  (البته مصداق مهم‌تر و روشن‌تر <em>مترجم</em>). </p> <p>و در همان کتاب از حضرت رضا ع روایت آورده که فرمود درجه مورد نظر آن قدر بلند است که باندازه فاصله بین زمین و آسمان می‌رسد<span class="footnote" rel="2" title="تفسیر عیاشی ج ۱ ص ۲۰۵ ح ۱۵۰">*</span>. </p> <p>و باز در تفسیر عیاشی در ذیل آیه: <span class="aya" rel="3_165" data-words="1-8">أ و لما أصابتکم مصیبة قد أصبتم مثلیها</span> از امام صادق ع روایت آورده که فرمود: مسلمین در جنگ بدر صد و چهل نفر از افراد دشمن را کشته و اسیر کردند، یعنی هفتاد نفر را کشتند، و هفتاد نفر دیگر را اسیر کردند و وقتی جنگ احد پیش آمد هفتاد کشته دادند، و بخاطر آن سخت در اندوه شدند، این آیه به این مناسبت نازل شد<span class="footnote" rel="3" title="تفسیر عیاشی ج ۱ ص ۲۰۵ ح ۱۵۱">*</span>. </p> <p>و در الدر المنثور است که ابن ابی شیبه، و ترمذی (وی حدیث را حسن دانسته)، و ابن جریر، و ابن مردویه، از علی ع روایت کرده‌اند که فرمود: جبرئیل نزد رسول خدا  (ص) آمد، و عرضه داشت: ای محمد!خدای تعالی از اینکه مردمت از مشرکین اسیر گرفتند خوشش نیامد، اینک تو را دستور می‌دهد به اینکه به مسلمانان ابلاغ کنی که یکی از این دو تصمیم را بگیرند و مخیرند که یا هفتاد نفر اسیر را گردن بزنند، و یا اگر خون‌بها بگیرند به همان عدد از خود آنان کشته شود، رسول خدا (ص) مردم را نزد خود خواند و پیام الهی را به ایشان رسانید، عرضه داشتند یا رسول اللَّه این مشرکین عشایر ما و خویشاوندان ما هستند امروز از آنان خون بها می‌گیریم و با آن نیروی جنگی خود را تقویت می‌کنیم، بگذار در جنگی دیگر هفتاد نفر از ما شهید شوند، چون ما از شهادت کراهتی نداریم، نتیجه‌اش این شد که در جنگ احد هفتاد نفر از آنان کشته شد درست به تعداد همان اسیرانی که در بدر از دشمن گرفته و در برابر گرفتن فداء آزاد کردند<span class="footnote" rel="4" title="الدر المنثور ج ۲ ص ۹۳">*</span>. </p> <p>مؤلف قدس سره: طبرسی این روایت را در مجمع البیان از علی ع نقل کرده، و قمی هم آن را در تفسیرش آورده<span class="footnote" rel="5" title="مجمع البیان ج ۲ ص ۵۳۳">*</span>. </p> <h3> <span class="title" rel="3_172 3_173 3_174 3_175">روایاتی در باره شان نزول آیه کریمه: <span class="aya" rel="3_169" data-words="1-5">و لا تحسبن الذین قتلوا...</span> </span> </h3> <p> و در مجمع در ذیل آیه: <span class="aya" rel="3_169" data-words="1-8">و لا تحسبن الذین قتلوا فی سبیل الله</span> تا آخر آیات از امام باقر ع روایت کرده که فرمود همه این آیات در باره شهدای بدر و احد هر دو نازل شده<span class="footnote" rel="1" title="مجمع البیان ج ۲ ص ۵۳۵">*</span>. </p> <p>مؤلف قدس سره: بر طبق این روایت روایات بسیاری است که سیوطی آن را در الدر المنثور<span class="footnote" rel="2" title="الدر المنثور ج ۲ ص ۹۵">*</span> و همچنین دیگران نقل کرده‌اند، ولی خواننده محترم توجه فرمود که آیات مورد بحث عام است، شامل شهدای بدر و احد و همه کسانی که در راه خدا شهید می‌گردند می‌شود، حال چه این که شهید واقعی باشند و یا در حکم شهید باشند، و چه بسا گفته باشند که این آیات در باره شهدای بئر معونه<span class="footnote" rel="3" title="نام محلی است که در آنجا جنگی اتفاق افتاد">*</span> نازل شده<span class="footnote" rel="4" title="مجمع البیان ج ۲ ص ۵۳۵">*</span>، و شهدای آن واقعه هفتاد، و به قولی چهل نفر از اصحاب رسول خدا (ص) بودند، که آن جناب ایشان را فرستاده بود تا عامر بن طفیل و مردمش را به اسلام دعوت کنند، و ایشان یعنی عامر و مردمش کنار چاه معونه زندگی می‌کردند، اصحاب رسول خدا (ص) نخست أبا ملحان انصاری را به عنوان پیک نزد ایشان فرستادند که او را کشتند و سپس بر سر اصحاب ریخته و همه را از دم تیغ گذراندند،  <em>رضی اللَّه عنهم</em> . </p> <p>و در تفسیر عیاشی از امام صادق ع روایت کرده که فرمود: به خدا سوگند این عده شیعیان ما هستند که وقتی ارواحشان به سوی بهشت پرواز کرد و با کرامتی از خدای عز و جل رو برو شدند، آن زمان یقین کردند که بر حق و بر دین خدای عز و جل بودند و از ملحق شدن برادران بازمانده خود به یکدیگر بشارت می‌دادند<span class="footnote" rel="5" title="تفسیر عیاشی ج ۱ و تفسیر قمی ج ۱ ص ۱۲۷">*</span>. </p> <p>مؤلف قدس سره: مضمون این روایت از باب تطبیق کلی بر مصداق روشنش می‌باشد و معنای اینکه فرمود: و آن زمان یقین کردند بر اینکه بر حق بوده‌اند این است که در آن زمان عین الیقین بر ایشان حاصل می‌شود چون در دنیا هم یقین داشتند ولی در بهشت به چشم خود می‌بینند نه اینکه مراد این باشد که در دنیا شک داشتند و در بهشت یقین بر ایشان حاصل می‌شود. </p> <p>و در الدر المنثور است که احمد و هناد و عبد بن حمید و ابو داود و ابن جریر و ابن منذر و حاکم (وی حدیث را صحیح دانسته) و بیهقی (در کتاب دلائل) از ابن عباس روایت           <code class="page" rel="4,112"/> کرده‌اند که گفت: رسول خدا (ص) فرمود: وقتی برادران شما در جنگ احد کشته شدند خدای تعالی ارواحشان را در جوف مرغانی سبز رنگ قرار داد تا به لب نهرهای بهشت پرواز کردند و از میوه‌های آن خوردند و در قندیل‌هایی طلایی آویزان در سایه عرش منزل کردند. </p> <p>همین که لذت خوردنیها و نوشیدنیها را چشیده و زیبایی جایگاه خود را دیدند، گفتند: ای کاش برادران ایمانی ما می‌دانستند که خدا با ما چه کرد، و در عبارتی دیگر آمده است که گفتند: ما زنده هستیم و در بهشتیم، و روزی می‌خوریم. که اگر از وضع ما خبردار می‌شدند، دیگر در کار جهاد بی رغبتی نمی‌کردند، و از جنگ کردن سر بر نمی‌تافتند، خدای تعالی به ایشان فرمود اگر شما نمی‌توانید بازماندگان خود را از وضع خود خبردار کنید، من به جای شما ایشان را خبردار می‌کنم، و به همین منظور این آیات را نازل فرمود: <span class="aya" rel="3_169" data-words="1-5">و لا تحسبن الذین قتلوا...</span><span class="footnote" rel="1" title="الدر المنثور ج ۲ ص ۹۵">*</span>. </p> <p>مؤلف قدس سره: در این معنا روایاتی بسیار هست که محدثین آنها را از ابی سعید خدری و عبد اللَّه بن مسعود و ابی العالیه و ابن عباس و غیر اینان روایت کرده‌اند و در بعضی از این روایات آمده است که به صورت مرغانی سبز رنگ در آمدند ، مانند روایت ابی العالیه و در بعضی دیگر مانند روایت ابی سعید آمده در مرغانی سبز رنگ ، و در بعضی دیگر مانند روایت ابن مسعود آمده مانند مرغ سبز رنگ ولی معانی الفاظ نزدیک به هم می‌باشند. </p> <p>و از ائمه اهل بیت علیهم السلام روایت شده که وقتی روایت بالا را بر آن حضرات عرضه می‌کردند، می‌فرمودند درست نیست و رسول خدا (ص) اینطور نفرموده، ولی در بعضی از آن روایات آمده که مردم کلام آن جناب را تاویل کرده‌اند، و به نظر ما این روایات درست نیست، و همان روایات دسته اول درست است که داشت: ائمه علیهم السلام روایات مرغ را انکار کرده‌اند برای اینکه وقتی مطلبی در روایتی آمد که با اصول مسلمه اعتقادی سازگار نیست وظیفه همین است که یا روایت را طرح کنند و کنار بیندازند، و یا آن را تاویل کنند، پس اینکه در روایت دسته دوم آمده: مردم کلام آن جناب را تاویل کرده‌اند  خود دلیل بر نادرستی روایات دسته دوم است. </p> <p>و روایات مرغ به هر حال چه درست باشد و چه نباشد، در مقام بیان حال شهدا در بهشت آخرت نیست، بلکه مراد از آن بهشت، برزخ است و دلیل آن، نکته‌ای است که در   <code class="page" rel="4,113"/> روایت ابن جریر از مجاهد آمده که گفت: از میوه بهشت می‌خورند، و بوی آن را استشمام می‌کنند، ولی در بهشت نیستند و نیز نکته‌ای که در روایت ابن جریر از سدی آمده که ارواح شهدا در جوف مرغی سبز رنگ در قندیل‌هایی از طلا و آویزان به عرش قرار دارد، پس آن طیر  (یا آن ارواح) یک بار صبح و یک بار شام در بهشت می‌چرند و می‌خرامند و در آن قندیلها بیتوته و استراحت می‌کنند. </p> <p>در سابق هم که بحثی پیرامون مساله برزخ داشتیم توجه فرمودید که گفتیم مضمون این دو روایت با بهشت دنیا که همان برزخ باشد می‌سازد، نه بهشتی که در آخرت است. و در الدر المنثور در ذیل آیه: <span class="aya" rel="3_172" data-words="1-3">الذین استجابوا لله...</span> آمده که ابن اسحاق و ابن جریر و بیهقی (در کتاب دلائلش) از عبد اللَّه بن ابی بکر بن محمد بن عمرو بن حزم روایت کرده‌اند که گفت: بعد از جنگ احد وقتی خبر رسید که ابو سفیان و یارانش تصمیم دارند دو باره برگردند و گفته‌اند ما بیهوده جنگ را خاتمه دادیم، باید ادامه می‌دادیم تا همه مسلمانان را از بین می‌بردیم، اینک دو باره بر سر بقیه آنان می‌تازیم، و رسول خدا (ص) با اصحابش تا حمراء الاسد به استقبال لشکر دشمن آمد و همین امر موجب انصراف ابو سفیان و یارانش از پیمودن ادامه راه گردید، و در این بین کاروانی از قبیله عبد قیس می‌گذشت، ابو سفیان به ایشان گفت: در سر راه خود به محمد بر می‌خورید، به او برسانید که ما تصمیم گرفته‌ایم دو باره بر سر اصحابش بتازیم و همه را از بین ببریم‌ کاروان نامبرده وقتی به حمراء الاسد رسیدند پیام ابو سفیان را به آن جناب رساندند رسول خدا (ص) و مؤمنین که همراهش بودند گفتند: <span class="aya" rel="3_173" data-words="15-19">حسبنا الله و نعم الوکیل</span>، خدای تعالی هم بدین مناسبت آیه <span class="aya" rel="3_172" data-words="1-5">الذین استجابوا لله و الرسول...</span> را نازل کرد<span class="footnote" rel="1" title="الدر المنثور ج ۲ ص ۱۰۱">*</span>. </p> <p>مؤلف قدس سره: قمی این روایت را بطور مفصل نقل کرده و در آن آمده: رسول خدا  (ص) از اصحابش حتی کسانی را هم که در جنگ احد جراحت برداشته بودند با خود به حمراء الاسد برد و در بعضی از روایات آمده: آن جناب کسانی را که در احد همراهش بودند با خود برد. و برگشت هر دو به یک معنا است<span class="footnote" rel="2" title="تفسیر قمی ج ۱ ص ۱۲۴-۱۲۶">*</span>. </p> <p>و در همان کتاب است که موسی بن عقبه در کتاب مغازی خود و بیهقی در کتاب دلائلش از ابن شهاب روایت آورده‌اند که گفت: رسول خدا (ص) مسلمین را     <code class="page" rel="4,114"/> دستور داد تا برای جهاد در بدر بیرون شوند، چون ابو سفیان اعلام جنگ داده بود، ولی شیطان هواداران انسی خود را وادار کرد در بین مردم بروند و آنان را از ابی سفیان بترسانند، شیطانهای انسی به مردم گفتند (زنهار از جای خود تکان مخورید و حاضر به جنگ مشوید که) ابو سفیان لشکری جمع کرده که به هر جا وارد شوند مثل شب روی زمین را سیاه می‌کنند، منتظرند که دستشان به شما برسد و همه شما را از پا در آورده و دار و ندارتان را غارت کنند. </p> <p>و خدای تعالی مسلمانان را از تهدید آن شیطانها حفظ نموده دعوت خدا و رسولش را پذیرفتند و با هر چه سرمایه که داشتند بیرون شدند، به این فکر که اگر در بدر به ابی سفیان برخوردیم که چه بهتر، چون به همین منظور بیرون می‌شویم، و اگر بر نخوردیم با سرمایه‌های خود از بازاری که همه‌ساله در بدر تشکیل می‌شود جنس می‌خریم، چون در آن تاریخ در هر سال یک بار بازاری در بدر تشکیل می‌شد و مردم در آن موسم به بدر می‌آمدند، و حاجات خود را می‌خریدند، و جنس خود را می‌فروختند، همین کار را کردند ولی در آن ایام ابو سفیان و هوادارانش به بدر نیامدند، و اتفاقا ابن حمام از کنار جمعیت مسلمانان گذشت، پرسید اینها کیانند؟ گفتند: رسول خدا (ص) و اصحاب او است که منتظر ابو سفیان و هواخواهان قریشی اویند، از آنجا نزد قریش آمد و جریان را به اطلاع آنها رسانید، ابو سفیان ترسید و به مکه برگشت، رسول خدا (ص) هم با نعمتی و فضلی از خدا از بدر به مدینه برگشت و این غزوه جزء غزوات شمرده شده، به نام <em>غزوه جیش سویق</em> که در شعبان سال سوم هجرت اتفاق افتاد<span class="footnote" rel="1" title="الدر المنثور ج ۲ ص ۱۰۱">*</span>. </p> <p>مؤلف قدس سره: الدر المنثور این روایت را از غیر این طریق نیز نقل کرده<span class="footnote" rel="2" title="الدر المنثور ج ۲ ص ۱۰۱">*</span>، و صاحب مجمع البیان آن را بطور مفصل در مجمع از امام باقر ع آورده، و در نقل او آمده که این آیات در باره غزوه بدر صغرا نازل شده و مراد از جیش سویق، جیش ابی سفیان است که با لشکری از قریش و بارهایی از سویق (بلغور) بیرون آمدند و در خارج مکه پیاده شدند و همان سویق را آذوقه خود کردند و وقتی از بر خورد با مسلمین در بدر دچار وحشت شدند، به مکه برگشتند، و مسلمانان به عنوان استهزاء، لشکرشان را لشکر سویق نامیدند<span class="footnote" rel="3" title="مجمع البیان ج ۲-۱ ص ۵۴۰">*</span>. </p> <p>باز در همان کتاب است که نسایی و ابن ابی حاتم و طبرانی، به سندی صحیح از عکرمه از ابن عباس روایت کرده‌اند که گفت: وقتی مشرکین از جنگ احد برگشتند به     <code class="page" rel="4,115"/> یکدیگر گفتند: دیدید که نه محمد را کشتید و نه دختران دشمن را به اسیری با خود آوردید، راستی که چه ننگی به بار آوردید، باید برگردید و کار را یک سره کنید سرانجام تصمیم گرفتند و خبرش به مدینه رسید، رسول خدا (ص) وقتی این جریان را شنید به مسلمین دستور داد تا براه بیفتند، مسلمانان (که هنوز خستگی جنگ احد از تنشان در نیامده بود) براه افتادند، تا به حمراء الاسد و یا چاه ابی عتبه رسیدند،  (تردید از سفیان است) مشرکین (وقتی خبر دار شدند باز ترسیدند و) گفتند خوب است فعلا برگردیم و سال بعد به جنگ اقدام کنیم، در نتیجه مشرکین به مسلمانان نزدیک نشدند، و رسول خدا (ص) و مسلمانان برگشتند و همین حرکت یکی از غزوات شمرده شد و خدای تعالی این آیه را نازل کرد: <span class="aya" rel="3_172" data-words="1-5">الذین استجابوا لله و الرسول...</span> قبلا هم ابو سفیان برای رسول خدا (ص) خط نشان کشیده و گفته بود: موعد شما در موسم سال آینده بدر، یعنی همانجا که یاران ما را کشتید، چون موسم بدر فرا رسید، آن طرف که شجاع بود آماده قتال شد، و خود را به بدر رسانید، تا اگر قتالی پیش آید قتال کند و اگر پیش نیاید تجارت نماید، و آن طرف که ترسو بودند حرکت نکردند، در نتیجه دسته اول یعنی مسلمانان به بدر آمدند، و احدی از مشرکین را در آنجا ندیدند بناچار به کار خرید و فروش پرداختند و خدای تعالی در این باره این آیه را نازل کرد: <span class="aya" rel="3_174" data-words="1-6">فانقلبوا بنعمة من الله و فضل...</span><span class="footnote" rel="1" title="سیره ابن هشام ج ۳ ص ۵۹">*</span>. </p> <h3> <span class="title" rel="3_172 3_173 3_174 3_175">دخالت آراء شخصی راویان و تاثیر اختلاف مذاهب در نقل روایات اسباب نزول</span> </h3> <p> مؤلف قدس سره: منظور ما از نقل این روایت با اینکه با رعایت اختصار منافات داشت  (چون در مباحث روایتی خلاصه گیری و نقل نمونه‌ای جامع از هر باب بسیار مؤثر و مفید است، و باعث بصیرت و آشنایی اهل بحث و تدبر می‌شود) این بود که اهل بحث متوجه این نکته گردند که آنچه در روایات اسباب نزول آمده، اگر نگوئیم همه‌اش، حد اقل بیشترش نظریه شخصی راویان است، به این معنا که راویان آن احادیث غالبا حوادث تاریخی را نقل می‌کنند، آن گاه یکی از آیات کریمه قرآن را که با آن حادثه مناسبتی دارد ضمیمه نقل خود می‌سازند و مردم خیال می‌کنند که آیه نامبرده اصلا در باره همان حادثه نازل شده، و چه بسا همین عمل باعث شده که یک آیه قطعه قطعه شود و یا چند آیه که در یک سیاق قرار دارند، تکه تکه گردند، و هر تکه‌اش را دارای تنزیلی مستقل بپندارند و در باره چند آیه‌ای که پشت سر هم نازل شده بگویند: آن آیه‌اش در باره فلان حادثه و آیه دومش در باره آن حادثه دیگر، و سومش در باره آن حادثه دیگر نازل شده است، و در نتیجه نظم چنین آیاتی به هم خورده، سیاقش به   <code class="page" rel="4,116"/> کلی از بین برود، و این خود یکی از اسباب سستی و بی اعتباری اینگونه روایات است. </p> <p>اضافه کن بر این آنچه را که ما در اول این بحث تذکر دادیم و گفتیم: اختلاف مذاهب دینی هم در لحن این روایات تاثیر گذاشته، هر کسی آنها را به طرف مذهب خود سوق داده تا مذهب خویش را با آن توجیه و تایید کند. </p> <p>علاوه بر اینکه جوهای سیاسی و انگیزه‌هایی که در هر زمانی حاکم بوده اثری جدی در حقایق و معارف داشته و نگذاشته که حقایق، آن طور که بوده باقی بماند، بلکه در هاله‌ای از ابهام و اخفایش کرده است، بنا بر این کسی که می‌خواهد در مسائل تاریخی غور و دقت کند باید این عوامل که گفتیم در ضبط و نقل احادیث تاریخی دخالت داشته‌اند را از نظر دور ندارد که سخت در فهم حقایق مؤثر است (و تنها خدا هادی است). </p> <h3>بحث تاریخی‌ <span class="title" rel="3_172 3_173 3_174 3_175"> (فهرست اسامی شهدای جنگ احد) </span> </h3> <p> شهدایی که از مسلمانان در جنگ احد به درجه رفیع شهادت رسیدند، هفتاد نفر بودند که اینک فهرست اسامیشان از نظر خوانندگان می‌گذرد. </p> <p>1-حمزة بن عبد المطلب بن هاشم 2-عبد اللَّه بن جحش 3-مصعب بن عمیر 4-شماس بن عثمان (این چهار نفر، از مهاجرین بودند که در این جنگ به شهادت رسیدند). </p> <p>5-عمرو بن معاذ بن نعمان 6-حارث بن انس بن رافع 7-عمارة بن زیاد بن سکن 8-سلمة بن ثابت بن وقش 9-ثابت وقش 10-رفاعة بن وقش 11-عمرو بن ثابت بن وقش 12-حسیل بن جابر پدر حذیفة الیمان 13-صیفی بن قیظی<code class="page" rel="4,117"/> 14-حباب بن قیظی 15-عباد بن سهل 16-حارث بن اوس بن معاذ 17-ایاس بن أوس 18-عبید بن تیهان 19-حبیب بن یزید بن تیم 20-یزید بن حاطب بن امیة بن رافع 21-ابو سفیان بن حارث بن قیس بن زید 22-حنظلة بن ابی عامر معروف به غسیل الملائکه 23-انیس بن قتاده 24-ابو حبة بن عمرو بن ثابت 25-عبد اللَّه بن جبیر بن نعمان (همان کسی که از طرف رسول خدا (ص) امیر تیراندازان و نگهبان دره بود). </p> <p>26-ابو سعد خیثمة بن خیثمة 27-عبد اللَّه بن سلمة 28-سبیع بن حاطب بن حارث 29-عمرو بن قیس 30-قیس بن عمرو بن قیس 31-ثابت بن عمرو بن زید 32-عامر بن مخلد 33-ابو هبیرة بن حارث بن علقمة بن عمرو 34-عمرو بن مطرف بن علقمة بن عمرو 35-اوس بن ثابت بن منذر،  (برادر حسان بن ثابت). </p> <p>36-انس بن نضر، عموی انس بن مالک خادم رسول خدا (ص) 37-قیس بن مخلد 38-کیسان (برده‌ای از بردگان بنی النجار) 39-سلیم بن حارث 40-نعمان بن عبد عمرو 41-خارجة بن زید بن ابی زهیر<code class="page" rel="4,118"/> 42-سعد بن ربیع بن عمرو بن ابی زهیر 43-اوس بن ارقم 44-مالک بن سنان، یکی از قبیله بنی خدرة (و این شخص پدر ابی سعید خدری است). </p> <p>45-سعید بن سوید 46-عتبة بن ربیع 47-ثعلبة بن سعد بن مالک 48-سقف بن فروة بن بدی 49-عبد اللَّه بن عمرو بن وهب 50-ضمرة (همسوگند بنی طریف) 51-نوفل بن عبد اللَّه 52-عباس بن عبادة 53-نعمان بن مالک بن ثعلبه 54-مجدر بن زیاد 55-عبادة بن حسحاس (که این سه نفر اخیر یعنی نعمان و مجدر و عباده در یک قبر دفن شدند). </p> <p>56-رفاعة بن عمرو 57-عبد اللَّه بن عمرو یکی از قبیله بنی حرام 58-عمرو بن جموح از بنی حرام (که با نفر قبلی در یک قبر دفن شدند) 59-خلاد بن عمرو بن جموح 60-ابو ایمن آزاد شده عمرو بن جموح 61-سلیم بن عمرو بن حدیده 62-عنترة آزاد شده سلیم 63-سهل بن قیس بن ابی کعب 64-ذکوان بن عبد قیس 65-عبید بن معلی 66-مالک بن تمیله 67-حارث بن عدی بن خرشة 68-مالک بن ایاس<code class="page" rel="4,119"/> 69-ایاس بن عدی 70-عمرو بن ایاس اینها بودند هفتاد شهید جنگ احد، طبق آنچه که ابن هشام در سیرة النبی<span class="footnote" rel="1" title="الدر المنثور ج ۲ ص ۱۰۱">*</span> ( ص) خود آورده. </p> 
