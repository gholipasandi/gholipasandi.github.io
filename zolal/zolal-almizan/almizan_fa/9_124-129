<h3 class="ayas">سوره التوبة آیه‌های ۱۲۴ تا ۱۲۹</h3><code class="section" rel="9_124-129"/><h3>ترجمه آیات</h3> <p> <span class="trans" rel="9_124">و چون سوره‌ای نازل شود پاره‌ای از ایشان کسی است که می‌گوید این سوره، ایمان کدامیک از شما را زیاد کرد؟ اما آن کسانی که ایمان آوردند ایمانشان زیاد شد و خوشوقت شدند.  «۱۲۴» </span><span class="trans" rel="9_125">و اما کسانی که در دلهایشان مرض بود پلیدی بر پلیدیشان افزود، و بمردند در حالی که کافر بودند.  «۱۲۵» </span><span class="trans" rel="9_126">آیا نمی‌بینند که در هر سال یک بار و یا دو بار آزمایش می‌شوند (و از عهده برنیامده گناه می‌کنند) آن گاه توبه نمی‌کنند و ایشان متذکر نمی‌شوند.  «۱۲۶» </span><span class="trans" rel="9_127">و چون سوره‌ای نازل شود بعضی به بعضی دیگر نگریسته (می‌گویند) آیا کسی متوجه شما هست؟ آن گاه برمی‌گردند، خدا دلهایشان را برگردانید به جرم اینکه مردمی هستند که (نمی‌خواهند) بفهمند. <code class="page" rel="9,558"/> «۱۲۷» </span><span class="trans" rel="9_128"> با اینکه هر آینه شما را رسولی از خود شما آمد که ضرر و هلاک شما بر او گران است و او حریص است بر هدایت شما و به مؤمنین رءوف و رحیم است.  «۱۲۸» </span><span class="trans" rel="9_129">پس اگر اعراض کردند بگو خدا مرا بس است، معبودی نیست جز او من بر او توکل می‌کنم و او پروردگار عرش بزرگ است «۱۲۹» </span></p>         <h3>بیان آیات‌ <span class="title" rel="9_124 9_125 9_127 9_126 9_128 9_129">حال مؤمنین و منافقین در موقع نزول سوره قرآنی</span> </h3> <p> آیات سوره برائت با این چند آیه ختم می‌شود، و این آیات حال مؤمنین و منافقین در موقع نزول سوره قرآنی را بیان می‌کند، و بدین وسیله نشانه دیگری از نشانه‌های نفاق را شرح می‌دهد که با آن مؤمن از منافق تشخیص داده می‌شود، و آن این است که در موقع نزول قرآن به یکدیگر می‌گویند: این آیه ایمان کدامتان را زیاد کرد؟ و یا به یکدیگر نگاه می‌کنند و می‌گویند مبادا کسی شما را ببیند. </p> <p>و در آخر رسول گرامی خود را به وصفی توصیف می‌کند که دلهای مؤمنین به وی متمایل شود، و او را دستور می‌دهد، به اینکه اگر مردم از او روی گردانیدند بر خدا توکل جوید. </p> <p> <span class="aya" rel="9_124" data-words="1-12">و إذا ما أنزلت سورة فمنهم من یقول أیکم زادته هذه إیمانا</span>... <span class="aya" rel="9_125" data-words="13-15">و هم کافرون</span> از طرز سؤال‌ <span class="aya" rel="9_127" data-words="10-13">هل یراکم من أحد</span> برمی‌آید که گوینده و پرسش کننده آن دلش خالی از شک و تردید نبوده، زیرا طبع چنین سؤالی خود گواه است بر اینکه صاحب آن در دل خود اثری از نزول قرآن احساس نکرده، و چون می‌پندارد که دل سایرین مانند دل او است، لذا جستجو می‌کند کسی را که دلش از نزول قرآن متاثر شده پیدا کند، به عبارت دیگر، او خیال می‌کند که پیغمبر اکرم دعویدار این است که قرآن در تمامی دلها اثر می‌گذارد و همه را اصلاح می‌کند، چه اینکه مستعد و آماده اصلاح باشد یا نباشد، و چون خود را می‌بیند که هر چه سوره جدید نازل می‌شود در دلش اثری از خشوع در برابر خدا و میل به حق نمی‌گذارد، تردیدش زیادتر می‌شود، تا آنجا که ناگزیر می‌شود ازسایرین که در موقع نزول حاضر بوده‌اند بپرسد، نکند ایشان نیز مثل خودش باشند، که اگر مثل اویند در نفاقش استوارتر باشد. </p> <p>و کوتاه سخن، نحوه سؤال گواه است بر اینکه سائل دلش خالی از نفاق نیست، زیرا خود خدای تعالی در دو آیه مورد بحث وضع دلها را روشن نموده، میان دل مؤمنین و دل بیماردلان فرق گذاشته و فرموده: <span class="aya" rel="9_124" data-words="13-15">فأما الذین آمنوا</span> آنهایی که ایمان آوردند، و دلهایشان خالی از نفاق و بری از مرض است و نسبت به دین خود یقین دارند-البته این وصف آخری از قرینه مقابله استفاده می‌شود-در نتیجه از شنیدن سوره‌ای که نازل می‌شود ایمانشان زیاد<code class="page" rel="9,559"/> می‌شود، هم از جهت کیفیت و هم از حیث کمیت. </p> <h3> <span class="title" rel="9_125 9_124 9_126 9_127 9_128 9_129">هیچ سوره قرآنی بی اثر در دلها نیست، قلب سلیم را ایمان و سرور می‌افزاید و قلب مریض را رجس و ضلالت</span> </h3> <p> چون وقتی زمینه دل با نور هدایت آیات قرآنی روشن گردید، قهرا نور ایمان زیاد می‌شود و این زیادی، زیادی در کیفیت است. و نیز از آنجایی که قرآن کریم مشتمل است بر معارف و حقایقی تازه و قهرا نور بیشتری از ایمان در دل پیدا می‌شود و ایمان تازه‌تری بر ایمان قبل علاوه می‌گردد، و این زیادی در کمیت است، و نسبت زیادی ایمان به سوره‌های قرآنی، از قبیل نسبت دادن به اسباب ظاهری است،  (یعنی همانطور که می‌گوئیم فلان غذا در مزاج، فلان اثر را می‌گذارد، عینا بهمین معنا می‌گوئیم آیات قرآنی در جان آدمی نور می‌بخشد) و بهر تقدیر، پس سوره‌های قرآنی در دل مؤمنین اثر می‌کند، و ایمان آنان را زیادتر می‌سازد، و بدین جهت شرح صدر یافته، رخساره‌هایشان از بهجت و سرور افروخته می‌گردد، <span class="aya" rel="9_124" data-words="18-20">و هم یستبشرون</span>. </p> <p> <span class="aya" rel="9_125" data-words="2-6">أما الذین فی قلوبهم مرض</span> که همان اهل شک و نفاقند، <span class="aya" rel="9_125" data-words="7-10">فزادتهم رجسا إلی رجسهم</span>، یعنی ضلالتی جدید بر ضلالت قدیمشان افزوده می‌شود، در اصطلاح قرآن رجس به معنای ضلالت است، بدلیل اینکه می‌فرماید: <span class="aya" rel="6_125" data-words="9-29">و من یرد أن یضله یجعل صدره ضیقا حرجا کأنما یصعد فی السماء کذلک یجعل الله الرجس علی الذین لا یؤمنون</span><span class="footnote" rel="1" title="و هر که را که بخواهد گمراه کند سینه‌اش را تنگ و کم گنجایش می‌سازد که تو گویی (در پذیرش هدایت الهی) می‌خواهد به آسمان صعود کند بدین‌سان رجس را بر کسانی که ایمان نمی‌آورند مسلط می‌سازد سوره انعام آیه ۱۲۵">*</span>. </p> <p>و مقابله‌ای که در میان جمله‌ <span class="aya" rel="9_124" data-words="14-15">الذین آمنوا</span> و جمله <span class="aya" rel="9_125" data-words="3-6">الذین فی قلوبهم مرض</span> برقرار است، این معنا را افاده می‌کند، که آیه در باره کسانی است که در دلشان ایمان صحیحی وجود ندارد، و دلهایشان گرفتار شک و انکار است، که خود منجر به کفر می‌شود، و لذا در آخر می‌فرماید <span class="aya" rel="9_125" data-words="11-15">و ماتوا و هم کافرون</span>. </p> <p>این آیه دلالت می‌کند بر اینکه هیچ سوره‌ای از قرآن بی اثر در دلهای شنوندگان نیست، و اگر قلب شنونده سلیم باشد، ایمان و مسرتش زیاده می‌گردد، و اگر قلب، قلب مریضی باشد، همین سوره‌های قرآن باعث می‌شود که رجس و ضلالت آنان بیشتر شود، هم چنان که نظیر این معنا را در آیه‌ <span class="aya" rel="17_82" data-words="1-16">و ننزل من القرآن ما هو شفاء و رحمة للمؤمنین و لا یزید الظالمین إلا خسارا</span><span class="footnote" rel="2" title="و نازل می‌کنیم از قرآن چیزهایی که مایه شفای (دلها) و رحمت بر مؤمنین است، و کافران را جز زیانکاری نمی‌افزاید سوره اسری آیه ۸۲">*</span> تصریح نموده. </p> <p>     <code class="page" rel="9,560"/><code class="aya" rel="9_126"/> <span class="aya" rel="9_126" data-words="1-12">أ و لا یرون أنهم یفتنون فی کل عام مرة أو مرتین...</span> استفهام در این آیه استفهام تقریر است، و آیه چنین معنا می‌دهد: چرا ایشان تفکر نمی‌کنند و عبرت نمی‌گیرند، با اینکه می‌بینند در هر سالی یک یا دو بار مورد امتحان قرار می‌گیرند و در همه نوبت‌ها از امتحان مردود گشته و نمی‌توانند از امتحان خدایی بیرون آیند، و توبه نمی‌کنند و متذکر نمی‌شوند، و اگر در این باره فکر می‌کردند قطعا بیدار می‌شدند و وظیفه واجب و حیاتی خود را تشخیص می‌دادند، و یقینشان می‌شد که ادامه این کفر و نفاق باعث می‌شود هر سالی که بگذرد پلیدی تازه‌ای بر پلیدیهایشان افزوده گشته، سرانجام هلاکت دائمی و خسران ابدیشان حتمی شود. </p> <p><code class="aya" rel="9_127"/> <span class="aya" rel="9_127" data-words="1-13">و إذا ما أنزلت سورة نظر بعضهم إلی بعض هل یراکم من أحد...</span> این خصیصه دیگری از خصایص منافقین است که وقتی سوره‌ای از سوره‌های قرآن نازل می‌شود-و قهرا ایشان هم حاضرند و می‌شنوند-بیکدیگر نگاهی می‌کنند که معنای نگاه کردنشان این است که آیا کسی شما را می‌بیند؟ و این حرف حرف کسی است که مطلبی را بشنود که طاقت شنیدنش را نداشته، و نتواند قیافه خود را از ناراحتی حفظ کند، و از قلق و اضطراب درونی رنگش هم عوض شود و بترسد که دیگران از برگشتن رنگ رویش آنچه را که در دل او است بخوانند و از سر درونش آگاه شوند، لا جرم به کسی که از حال وی و باطنش خبر دارد رو کرده و از او بپرسند آیا کسی از اطرافیان از وضع وی خبردار شده یا نه. </p> <p>پس، اینکه فرمود: <span class="aya" rel="9_127" data-words="6-9">نظر بعضهم إلی بعض</span> مقصود از بعض منافقین هستند، و این خود از ادله‌ای است که دلالت می‌کند بر اینکه ضمیر <span class="aya" rel="9_124" data-words="6-8">فمنهم من یقول</span> که در آیه قبلی بود نیز به منافقین برمی‌گردد، و معنای‌ <span class="aya" rel="9_127" data-words="6-7">نظر بعضهم</span>، نظر بعضهم نظر قلق مضطرب است، یعنی بعضی به بعضی نگاه می‌کند، نگاه کردن کسی که مضطرب باشد و بترسد از اینکه اسرارش فاش شده باشد. </p> <p>و <span class="phrase">جمله‌ <span class="aya" rel="9_127" data-words="10-13">هل یراکم من أحد</span> جمله‌ <span class="aya" rel="9_127" data-words="6-9">نظر بعضهم إلی بعض</span> را تفسیر می‌کند و آن را چنین معنا می‌دهد: بعضی به بعض نگاه کردند، نگاه کسی که می‌گوید: آیا کسی شما را دید <em>و کلمه</em> من <em>در جمله</em> من احد برای تاکید، و کلمه <em rel="fa_9_127_13-13" data-sentence="324:25">احد</em> فاعل <em rel="fa_9_127_11-11" data-sentence="386:5">یراکم</em> است.</span> </p> <p>و از ظاهر سیاق برمی‌آید که معنای‌ <span class="aya" rel="9_127" data-words="14-22">ثم انصرفوا صرف الله قلوبهم بأنهم قوم لا یفقهون</span> این است که از حضور پیغمبر برمی‌گردند در حالی که خدا دلهایشان را از فرا گرفتن و دریافتن آیات الهی و ایمان به آن برگردانیده است، بجهت آنکه مردمی هستند که حرف حق به گوششان نمی‌رود. پس می‌توان گفت جمله‌ <span class="aya" rel="9_127" data-words="16-18">صرف الله قلوبهم</span> -البته بنا به گفته علمای<code class="page" rel="9,561"/> کوفی که جایز دانسته‌اند جمله حالیه‌ای که اولش فعل ماضی است خالی باشد از حرف <em>قد</em>  -جمله‌ایست حالیه. </p> <p>و چه بسا احتمال رود که منظور از جمله مذکور نفرینی باشد از خدای تعالی بر منافقین، و نظائر آن در قرآن زیاد است، و نفرین خدا در همه جا به معنای تهدید بشر است. </p> <h3> <span class="title" rel="9_124 9_125 9_126 9_127 9_128 9_129">توصیف پیامبر اسلام صلی اللَّه علیه و آله به اینکه نسبت به هدایت مردم حرص و اهتمام شدید دارد</span> </h3> <p> <code class="aya" rel="9_128"/> <span class="aya" rel="9_128" data-words="1-14">لقد جاءکم رسول من أنفسکم عزیز علیه ما عنتم حریص علیکم بالمؤمنین رؤف رحیم</span> کلمه <em>عنت</em> به معنای ضرر و هم به معنای هلاکت است، و کلمه <em>ما</em> در جمله‌ <span class="aya" rel="9_128" data-words="8-9">ما عنتم</span> مصدریه است، که آن را به معنای مصدر تاویل می‌نماید، و منظور از رسول، بطوری که سیاق دو آیه گواهی می‌دهد خاتم انبیاء محمد (ص) است، چون می‌بینیم که او را وصف می‌کند به اینکه از خود ایشان است، و ظاهر این است که مقصود این باشد که او مثل شما بشر است، و همنوع خود شما است، چون در کلام چیزی که دلیل باشد بر اینکه خطاب بخصوص عرب و یا قریش باشد نیست، مخصوصا نظر به اینکه در میان آنان در حال خطاب، مسلمانانی از روم و فارس و حبشه نیز بوده‌اند. </p> <p>و معنای آیه این است: هان ای مردم!پیغمبری از جنس خود شما مردم بیامده که از اوصافش یکی این است که از خسارت دیدن شما و از نابود شدنتان ناراحت می‌شود، و دیگر اینکه او در خیرخواهی و نجات شما چه مؤمن و چه غیر مؤمن حریص است، و اینکه او نسبت به خصوص مؤمنین رؤوف و رحیم است، و با اینکه اوصافش چنین است آیا باز هم جا دارد که از او سرپیچی کنید؟ نه، بلکه سزاوار است که از او اطاعت کنید، چون او رسولی است که قیام نکرده مگر با امر خدا، اطاعت کردن از او اطاعت خدا است، آری، جا دارد به او نزدیک شوید و با او انس بگیرید، چون او هم مثل خود شما بشر است، پس بهر چه دعوت کرد بپذیرید، و هر خیرخواهی که نمود بکار ببندید. </p> <p><span class="phrase">از این بیان معلوم شد که قیدهایی که در کلام اخذ شده و اوصافی که آورده شده یعنی وصف <em rel="fa_9_128_3-3" data-sentence="82:252">رسول</em> و <em rel="fa_9_128_4-5" data-sentence="140:231">من انفسکم</em> و <span class="aya" rel="9_128" data-words="6-9">عزیز علیه ما عنتم...</span> همه برای تاکید آن سفارش آورده شده، دلیلش این است که در آیه ذیلش می‌فرماید: <span class="aya" rel="9_129" data-words="1-5">فإن تولوا فقل حسبی الله</span>.</span> </p> <p><code class="aya" rel="9_129"/> <span class="aya" rel="9_129" data-words="1-16">فإن تولوا فقل حسبی الله لا إله إلا هو علیه توکلت و هو رب العرش العظیم</span> یعنی: بگو او مرا کافی است، و هیچ معبودی نیست جز او. </p> <p>پس، جمله‌ <span class="aya" rel="9_129" data-words="6-9">لا إله إلا هو</span> در مقام تعلیل حکم به وجوب متابعت از آن جناب است. و می‌رساند که چون او از همه اسباب ظاهری قطع نظر کرده، و تنها به خدایش اعتماد نموده او<code class="page" rel="9,562"/> وی را کفایت می‌کند. آری، جز خدای تعالی کفایت کننده‌ای نیست، چون تنها اوست معبود، و جز او معبودی نیست. احتمال هم دارد که جمله‌ <span class="aya" rel="9_129" data-words="6-9">لا إله إلا هو</span> فقط بمنظور تعلیم، ذکر شده باشد، نظیر کلمه <em>سبحانه</em> در آیه‌ <span class="aya" rel="2_116" data-words="1-6">و قالوا اتخذ الله ولدا سبحانه</span><span class="footnote" rel="1" title="سوره بقره آیه ۱۱۶">*</span>. </p> <p>جمله‌ <span class="aya" rel="9_129" data-words="10-11">علیه توکلت</span> که حصر را می‌رساند تفسیری است که جمله‌ <span class="aya" rel="9_129" data-words="4-5">حسبی الله</span> را که به التزام، دلالت بر معنای توکل دارد تفسیر می‌کند. در پاره‌ای از بحث‌های گذشته، بیان شد که معنای توکل این است که بنده پروردگار خود را وکیل خود بداند و او را همه‌کاره و مدبر امور خود بداند، به این معنا از تمسک به اسبابی که از سببیت آنها آگهی دارد-و یکی از آنها خود اوست-که علتی است ناقص، دست برداشته و به سبب حقیقی که تمامی اسباب به او منتهی می‌گردد تمسک بجوید. </p> <p>از همین جا معلوم می‌شود که چرا در آخر فرمود: <span class="aya" rel="9_129" data-words="12-16">و هو رب العرش العظیم</span> و منظور این بود که بفهماند خدای تعالی آن پادشهی است که سلطنتش بر تمامی موجودات حاکم، و نسبت به همه مدبر است. </p> <p>و اگر فرمود: <span class="aya" rel="9_129" data-words="3-5">فقل حسبی الله...</span> و نفرمود: فتوکل علی اللَّه برای این است که رسول گرامیش را ارشاد کند به اینکه باید توکلش بر خدا، توأم باشد با یاد این حقایق که معنای حقیقت توکل را روشن می‌سازد، و نظر صائب آنست که انسان به آنچه که از اسباب ظاهری بر می‌خورد و پی می‌برد (و قهرا بعضی از اسباب است نه همه آن) وثوق و اتکاء نکند، بلکه معتقد باشد که هر سببی هر اثر و خاصیتی دارد که خداوند به آن افاضه کرده، و در رسیدن به غرض و هدف خود به پروردگار خود اتکاء کند. </p> <p>این آیه شریفه دلالت می‌کند بر اینکه رسول خدا (ص) اهتمام عجیبی نسبت به هدایت یافتن مردم داشته، و این دلالت بر کسی پوشیده نیست، پس خداوند تعالی آن حضرت را امر می‌کند که در آنچه که همت گمارده بر خدا توکل کند، و در آیه قبلی بیان کرده بود که همه همت او و حرص و ولعش هدایت یافتن مردم و رسیدنشان به سعادت است-دقت بفرمائید. </p> <h3>بحث روایتی‌ <span class="title" rel="9_124 9_125 9_126 9_127 9_128 9_129"> (روایاتی در ذیل آیات گذشته است) </span> </h3> <p> در کافی به سند خود از ابی عمرو زبیری از امام صادق (ع) روایت کرده که   <code class="page" rel="9,563"/> </p><h3> <span class="title" rel="9_125 9_128 9_124 9_126 9_127 9_129">روایتی در باره نقص و تمامیت ایمان و شدت و ضعف آن و روایتی در مورد پاک بودن پدران پیامبر (ص) از زنا</span> </h3> <p> در ضمن حدیثی طولانی که در باره نقص ایمان و تمامیت آن بیان داشته در جواب عمرو که پرسیده است: من نقصان ایمان و تمامیت آن را فهمیدم، اینک بفرمائید این زیادت ایمان از کجا است؟ فرموده است: از آیه شریفه‌ <span class="aya" rel="9_124-125" data-words="1-30">و إذا ما أنزلت سورة فمنهم من یقول أیکم زادته هذه إیمانا فأما الذین آمنوا فزادتهم إیمانا و هم یستبشرون، و أما الذین فی قلوبهم مرض فزادتهم رجسا إلی رجسهم</span> و نیز آیه شریفه‌ <span class="aya" rel="18_13" data-words="1-12">نحن نقص علیک نبأهم بالحق إنهم فتیة آمنوا بربهم و زدناهم هدی</span><span class="footnote" rel="1" title="ما بر تو می‌خوانیم داستان ایشان را به حق که ایشان جوانمردانی بودند که به خدا ایمان آوردند و ما هدایتشان را بیفزودیم">*</span>. </p> <p>چون اگر ایمان، کم و زیاد و تمامیت و نقصان نمی‌داشت، دیگر ایمان هیچ کس از کسی زیادتر نمی‌شد، و مردم همه از برخورداری از این نعمت یکسان می‌شدند، و اصولا مردم همه یکسان می‌شدند و برتریها همه از میان می‌رفت. آری، بخاطر همین تمامیت ایمان است که مؤمنین داخل بهشت می‌شوند و بخاطر زیادی آن است که درجات مؤمنین در نزد خدا مختلف می‌گردد و بخاطر نداشتن آن، کسانی که در تحصیلش کوتاهی کرده‌اند به جهنم می‌روند<span class="footnote" rel="2" title="اصول کافی ج ۲ ص ۳۷ ذیل ح ۱">*</span>. </p> <p>و در تفسیر عیاشی از زرارة بن اعین از ابی جعفر (ع) روایت کرده که در تفسیر آیه‌ <span class="aya" rel="9_125" data-words="1-10">و أما الذین فی قلوبهم مرض فزادتهم رجسا إلی رجسهم</span> فرمود: یعنی شکی بر شکشان می‌افزاید<span class="footnote" rel="3" title="تفسیر عیاشی ج ۲ ص ۱۱۸ ح ۱۶۳">*</span>. </p> <p>و در الدر المنثور در ذیل آیه‌ <span class="aya" rel="9_128" data-words="1-5">لقد جاءکم رسول من أنفسکم</span> گفته است که ابو نعیم در کتاب دلائل از ابن عباس روایت کرده که گفت رسول خدا (ص) فرموده: هیچ یک از پدران و مادران من، با زنا همدیگر را ملاقات نکردند، و خداوند لا یزال مرا از پشت پدرانی پاک به رحم مادرانی پاک و رحمهایی مصفا و مهذب منتقل می‌کرد، و هر کجا که از یک پدر فرزندانی بوجود می‌آمد من به پشت آن فرزند منتقل می‌شدم که از همه پاکتر و بهتر بود<span class="footnote" rel="4" title="الدر المنثور ج ۳ ص ۲۹۴">*</span>. </p> <p>مؤلف: در این معنا روایات بسیاری از رجال حدیث-چه از اصحاب و چه از غیر ایشان-از قبیل عباس، انس، ابی هریره، ربیعة بن حارث بن عبد المطلب، پسر عمر، ابن عباس، علی (ع)، محمد بن علی، امام باقر، و جعفر بن محمد، امام صادق         <code class="page" rel="9,564"/> (ع) و غیر ایشان از رسول خدا (ص) روایت شده<span class="footnote" rel="1" title="الدر المنثور ج ۳ ص ۲۹۴-۲۹۵">*</span>. </p> <p>و نیز در الدر المنثور است که ابن ضریس-در کتاب فضائل قرآن-و ابن انباری-در کتاب المصاحف-و ابن مردویه از حسن روایت کرده‌اند که گفت: ابی بن کعب بارها می‌گفت: آخرین آیه‌ای که از قرآن از ناحیه خدا (و به نقلی دیگر از آسمان) نازل شد آیه‌ <span class="aya" rel="9_128" data-words="1-5">لقد جاءکم رسول من أنفسکم...</span> بود<span class="footnote" rel="2" title="الدر المنثور ج ۳ ص ۲۹۵">*</span>. </p> <p>مؤلف: این روایت از طریق دیگری از ابی بن کعب<span class="footnote" rel="3" title="الدر المنثور ج ۳ ص ۲۹۵">*</span> روایت شده، و لیکن با روایات دیگری که بزودی خواهید دید و همچنین با روایاتی که در تفسیر آیه‌ <span class="aya" rel="2_281" data-words="1-7">و اتقوا یوما ترجعون فیه إلی الله</span><span class="footnote" rel="4" title="سوره بقره آیه ۲۸۱">*</span> گذشت، و دلالت می‌کرد بر اینکه این آیه آخرین آیه قرآنی است، معارضه دارد، علاوه بر اینکه، نه الفاظ آیه مورد بحث سازگاری دارد به اینکه آخرین باشد و نه آیه سوره بقره، مگر اینکه مقصود آیه اشاره به پاره‌ای از وقایع بیماری و وفات رسول خدا (ص) باشد، از قبیل داستان قلم و دوات. </p> <p>و نیز در الدر المنثور است که ابن اسحاق و احمد بن حنبل و ابن ابی داود از عباد بن عبد اللَّه بن زبیر روایت کرده‌اند که گفت: حارث بن خزیمه این دو آیه آخر سوره برائت را نزد عمر آورد، عمر پرسید کیست با تو که شهادت دهد این دو آیه از قرآن است؟ حارث جواب داد به خدا قسم به یاد ندارم چه کسی با من بود که این آیه را از رسول خدا (ص) شنیده باشد، و لیکن من خود شهادت می‌دهم که آن را از رسول خدا (ص) شنیده‌ام، و تکرار کردم تا خوب یاد گرفتم و حفظ شدم. عمر گفت: من نیز شهادت می‌دهم بر اینکه این دو آیه از قرآن است و من خودم آن را از رسول خدا (ص) شنیدم، اگر سه تا آیه بود یک سوره مستقلی قرارش می‌دادم، و لیکن حال که دو تا است نگاه کنید ببینید به کدام سوره می‌خورد به آن ملحق کنید، ایشان هم آن را ملحق به سوره برائت کردند<span class="footnote" rel="5" title="الدر المنثور ج ۳ ص ۲۹۶">*</span>. </p> <p>مؤلف: و در روایت دیگری آمده که عمر به حارث گفت: من هرگز از تو در این ادعا شاهدی نمی‌خواهم، زیرا رسول خدا (ص) اینطور بود<span class="footnote" rel="6" title="الدر المنثور ج ۳ ص ۲۹۶">*</span>. و در این معنا احادیث دیگری وارد شده که-ان شاء اللَّه-در آینده نزدیکی در بحث پیرامون ترکیب‌بندی و تالیف قرآن و           <code class="page" rel="9,565"/> همچنین در بحث‌های دیگری که مربوط به آن است در سوره حجر ایراد خواهد گردید. </p> <p>قبلا بنا داشتیم وقتی به آخر سوره برائت می‌رسیم یک فصل جداگانه‌ای را برای بحث و گفتگو از وضع منافقین در اسلام اختصاص داده، آیاتی را که در باره آنان نازل شده از قرآن کریم استخراج نموده، آن گاه به تجزیه و تحلیل تاریخ پرداخته، فسادی را که این طائفه به راه انداختند و ضرباتی را که بر پیکر اسلام وارد آوردند از نظر خواننده گرامی بگذرانیم، و لیکن از آنجایی که مطالب تفسیری طولانی شد، از ایراد این بحث صرفنظر کردیم، و آن را به انتظار رسیدن مورد مناسبی تاخیر انداختیم، و از خدا توفیق مسألت داریم، که او، ولی توفیق است. </p> <p>و الحمد للَّه رب العالمین</p> ﻿<code class="book" rel="&#x62C; 10"/><code class="page" rel="10,3"/> <h3>جلد دهم</h3> 
