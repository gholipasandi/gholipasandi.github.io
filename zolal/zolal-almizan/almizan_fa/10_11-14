<h3 class="ayas">سوره یونس آیه‌های ۱۱ تا ۱۴</h3><code class="section" rel="10_11-14"/><h3>ترجمه آیات</h3> <p> <span class="trans" rel="10_11">و اگر خدا در فرستادن عذابشان عجله کند آن طور که در خیر خود عجله دارند مرگشان فرا می‌رسد  (و ما نمی‌خواهیم چنین شود) ما کسانی را که به ما و به دیدار ما در قیامت ایمان ندارند در طغیانشان رها می‌کنیم تا هم چنان سرگردان باشند.  «۱۱» </span><span class="trans" rel="10_12">و همین انسان (منکر دیدار ما) وقتی بلایی به جانش وارد می‌شود در همه احوال چه به پهلو و چه نشسته و چه ایستاده ما را به یاری خود می‌خواند، ولی همین که بلایش را دور کنیم می‌گذرد و می‌رود مثل اینکه اصلا بلایی به او نرسیده بود (آری، از ناحیه شیطان و هوای نفس) رفتار زشت اسرافگران در نظرشان جلوه داده شده.  «۱۲» </span><span class="trans" rel="10_13">در باره اقوامی که قبل از شما بودند فکر کنید که چگونه وقتی مرتکب ظلم شدند و پیامبرانشان با معجزات به سویشان آمدند به هیچ وجه ایمان نیاوردند، همه را هلاک کردیم، آری ما اینچنین، مردم مجرم را<code class="page" rel="10,26"/> کیفر می‌دهیم.  «۱۳» </span><span class="trans" rel="10_14">و سپس به دنبال آنان شما را جانشین آنها در روی زمین قرار دادیم تا بنگریم شما چگونه عمل می‌کنید «۱۴» </span></p>       <h3>بیان آیات</h3> <p> بعد از آنکه در آیات قبل دو اصل از اصول دعوت حقه اسلام یعنی توحید و معاد را یادآور شد، و از طریق عقل فطری بر آن دو اصل استدلال کرد، و چند خبر هم از عاقبت ایمان و سرانجام کفر به آن دو اصل را بیان نمود، اینک در این آیات دو سؤال را مطرح نموده و از آن پاسخ می‌دهد، یکی اینکه چرا خدای تعالی منکرین این دو اصل را با اینکه در ضلالت و کور دلی خود ادامه می‌دهند و سر به طغیان بر می‌آورند اینقدر مهلتشان می‌دهد؟ و سؤال دوم اینکه علت ضلالت و طغیان آنان چیست (و با اینکه توحید و معاد به طریق عقل فطری ثابت است چرا آن را نمی‌پذیرند؟). </p> <p>در پاسخ از این دو سؤال می‌فرماید: جواب آن روشن است و جای ابهامی در آن نیست، چون فرستادگان خدای تعالی در هر زمانی آن را برای مردم با ادله‌ای روشن بیان کرده‌اند، چیزی که هست شیطان اعمال این اسرافگران را در نظرشان زینت داده، و در نتیجه از یاد قیامت غافلشان ساخته است، و با اینکه انبیاء بارها به یادشان آورده بودند باز آن را از یاد بردند. </p> <p>و اما اینکه چرا خدای تعالی مهلتشان می‌دهد و در نزول عذاب بر آنان عجله نمی‌کند؟ جوابش این است که می‌خواهد آنان را امتحان کند تا آنچه در باطن نهفته دارند به صورت گناه بیرون بریزند، چون دنیا دار ابتلاء و امتحان است. </p> <p> <span class="aya" rel="10_11" data-words="1-8">و لو یعجل الله للناس الشر استعجالهم بالخیر...</span> تعجیل در هر چیز به معنای آوردن آن به سرعت و عجله است، و استعجال به چیزی به معنای آن است که بخواهیم چیزی به سرعت و عجله حاصل شود و کلمه <em>العمه</em> به معنای حیرت شدید است. </p> <p>و معنای آیه این است که: اگر خدای تعالی در رساندن شر-که همان عذاب است-به مردم عجله می‌کرد، همانطور که خود مردم در رسیدن به خیر و نعمت عجله می‌کنند، هر آینه عذاب را بر آنان نازل می‌کرد و اجلشان را پایان می‌داد و لیکن خدای تعالی در رساندن شر به آنان عجله نمی‌کند، و این منکرین معاد و خارجین از ربقه دین را هم چنان به حال خودشان وا می‌گذارد، تا با حیرت شدیدتری به طغیان خود ادامه دهند. <code class="page" rel="10,27"/> </p><h3> <span class="title" rel="10_11 10_12 10_13 10_14">علت اینکه خدای سبحان به طغیانگران منکر توحید و معاد مهلت می‌دهد و در عذابشان شتاب نمی‌کند</span> </h3> <p> و در توضیح این مطلب می‌گوییم: انسان بر حسب طبعش موجودی عجول است و در هر کاری و چیزی که خیر و نفعش در آن باشد عجله می‌کند، یعنی از اسباب می‌خواهد که در رسیدن به نتیجه‌ای که او می‌خواهد عجله کند، و چون سبب حقیقی هر چیزی خدای تعالی است، پس انسان در حقیقت این عجله را از خدای سبحان می‌خواهد، پس این خواست بشر سنت او است، سنتی بیجا که اساسش هواهای نفسانی اوست، برای اینکه اسبابی که در این عالم دست اندرکارند در نظام خود تابع هوی و هوس انسانها نیستند، بلکه این انسانهایند که تابع نظام جاری در عالمند، و مضطر و ناگزیرند از اینکه آن نظام را گردن نهند، چه دوست بدارند و چه کراهت داشته باشند. </p> <p>و اگر سنت الهی در خلقت اشیاء و پیدایش مسبب‌ها بدنبال اسباب شبیه به سنت بشری بود یعنی پایه و اساسش جهل بود، و آثار و مسبب‌ها به عجله در دنبال سبب‌ها پیدا می‌شد، قهرا شر که همان هلاکت بشریت به وسیله عذاب است نیز به عجله به انسان رو می‌آورد، چون سبب این شر و هلاکت بشر قائم به خود بشر است، و همراه او است، و آن عبارت است از کفر او و انکار معاد و دیدار اللَّه و طغیان در زندگی دنیا، و لیکن خدای تعالی در فرستادن شر عجله نمی‌کند آن طور که انسانها در رسیدن به خیر عجله می‌کنند، برای اینکه سنت او اساسش حکمت است، بخلاف سنت بشر که اساسش بر نادانی است،  (اگر عجله می‌کنند برای این است که می‌ترسند فوت شود، و اما خدای دانای به آینده و حال ترس از فوت ندارد)، به همین خاطر خدای تعالی کافران طاغی را در حیرت خودشان وا می‌گذارد. </p> <p><span class="phrase">از آنچه گذشت روشن شد که اولا در جمله‌ <span class="aya" rel="10_11" data-words="9-11">لقضی إلیهم أجلهم</span> نوعی از تضمین هست، یعنی کلمه <em rel="fa_10_11_9-9" data-sentence="139:220">قضی</em> متضمن معنای چیزی مثل انزال و یا ابلاغ است، و به این جهت است که با حرف <em>الی</em> متعدی شده، و معنایش این است که اگر خدای تعالی عجله می‌کرد هر آینه سر منزل و یا نقطه بلوغی معین می‌کرد، که اجلشان به آن نقطه منتهی می‌شد.</span> و یا معنایش این است که اگر خدای تعالی عجله می‌کرد اجلشان را نازل می‌کرد، و یا می‌رسانید در حالی که اجلی مقضی بود، و این تعبیر کنایه است از نزول عذاب. پس، کلمه قضی الیهم از نوع کنایه مرکب است. </p> <p>و ثانیا روشن شد که در جمله‌ <span class="aya" rel="10_11" data-words="12-13">فنذر الذین</span> التفاتی از غیبت (اگر خدا عجله می‌کرد)، به تکلم با غیر (وا می‌گذاشتیم) بکار رفته، و شاید نکته آن این باشد که اشاره به دخالت و وساطت اسباب در این واگذاری دارد، چون در آیه شریفه و آیات بعدش افعالی که از خدای تعالی ذکر شده، از قبیل: به حال خود گذاردن کفار در حیرتشان و یا بر طرف ساختن ضر و گرفتاری<code class="page" rel="10,28"/> از انسانها و یا تزیین اعمال اسرافگران در نظرشان، و یا هلاکت قرونی از گذشتگان، همه اینها اموری است که اسباب هم در آن دخالت دارد. و در بین بزرگان رسم است که وقتی می‌خواهند از دخالت اعوان و خدمتکاران خود در بعضی از کارهایشان خبر دهند، می‌گویند ما چنین و چنان کردیم و یا چنین و چنان می‌کنیم. <code class="aya" rel="10_12"/> <span class="aya" rel="10_12" data-words="1-11">و إذا مس الإنسان الضر دعانا لجنبه أو قاعدا أو قائما...</span> کلمه <em>ضر</em> -به ضم ضاد-به معنای حوادث و اموری است که به جان آدمی ضرر برساند. و معنای جمله‌ <span class="aya" rel="10_12" data-words="6-11">دعانا لجنبه أو قاعدا أو قائما</span> این است که وقتی به انسان ضرری می‌رسد ما را می‌خواند در حالی که به پهلو افتاده و یا نشسته و یا ایستاده است. و ظاهرا این تردید به منظور تعمیم می‌باشد و می‌خواهد بفرماید: چه به پهلو و چه نشسته و چه ایستاده و چه در هر حال دیگری که فرض شود بر دعا و خواندن ما اصرار می‌ورزد، و در هیچ حالی ما را فراموش نمی‌کند. <span class="phrase">ممکن هم هست هر سه کلمه‌ <span class="aya" rel="10_12" data-words="7-11">لجنبه أو قاعدا أو قائما</span> همگی حال از کلمه  <em rel="fa_10_12_4-4" data-sentence="121:227">الانسان</em> باشد، نه حال از فاعل <em rel="fa_10_12_6-6" data-sentence="202:191">دعانا</em> ، در این صورت عامل در این سه حال کلمه <em>مس</em>  می‌باشد، و معنای جمله چنین می‌شود: وقتی که ناملایمی به انسان برسد، او در حالی که خوابیده یا نشسته و یا ایستاده در همان حال ما را می‌خواند .</span> و این معنا در بعضی از روایات بی سند وارد شده. و <span class="phrase">جمله‌ <span class="aya" rel="10_12" data-words="6-7">دعانا لجنبه</span> مربوط به بیماری است که قدرت برخاستن ندارد، و جمله <em rel="fa_10_12_8-9" data-sentence="122:90">او قاعدا</em> مربوط به مریضی است که نمی‌تواند بایستد، و جمله <em rel="fa_10_12_10-11" data-sentence="229:25">او قائما</em> مربوط به افراد سالم است.</span> </p> <p>و جمله‌ <span class="aya" rel="10_12" data-words="16-22">مر کأن لم یدعنا إلی ضر مسه</span> کنایه است از فراموشی و غفلت از چیزی که فراموش نمی‌شود. </p> <p>و معنای آیه این است که: وقتی بلاء و ناملایمی جانکاه به انسان می‌رسد مدام و بدون وقفه ما را به منظور رفع آن بلاء می‌خواند و برخواندن خود اصرار می‌ورزد، و همین که بلای او را برطرف می‌کنیم بکلی ما را فراموش می‌کند، و دلش به سوی همان کارهایی که قبلا داشت کشیده می‌شود، آری، این چنین اعمال که اسرافگران و مفرطان در تمتع به زخارف دنیوی دارند، در نظرشان زیبا جلوه می‌کند، آن قدر زیبا که جانب ربوبیت پروردگار را بکلی از یاد می‌برند، و به فرضی هم که کسی آنان را یاد آوری کند اصلا از یاد خدا روی بر می‌گردانند. </p> <h3> <span class="title" rel="10_11 10_12 10_13 10_14">سبب ضلالت و طغیان کافران و غفلت ورزیدنشان از خدای تعالی</span> </h3> <p> و در این آیه علت اینکه منکرین معاد به ضلالت و غی خود ادامه می‌دهند بیان شده، و خصوصیات آن سبب ذکر شده، و آن این است که اینگونه افراد مثلشان مثل انسانی است که گرفتار بلاء و ضری جانکاه شده، و به خاطر این گرفتاری خدای تعالی را می‌خواند، و یکسره، <code class="page" rel="10,29"/> ای خدا ای خدا می‌کند، و اصرار می‌ورزد تا آنکه خدا گرفتاریش را-که به خاطر رفع آن خدا خدا می‌کرد-برطرف سازد، و ناگهان دنبال همان نافرمانی‌ها که قبلا داشت بگیرد، و فراموش کند که همو بود که آن همه خدا خدا می‌کرد، هم چنان که علت این فراموشی این است که بعد از نجات از گرفتاری شیطان گناهان و شهوات را در نظر او جلوه می‌دهد آن چنان که یاد آن شهوات جای خالی در دل او برای یاد خدا باقی نمی‌گذارد، و خدا را بعد از مدتها خدا خدا کردن از یادش می‌برد. </p> <p>همچنین این اسرافگران و منکرین معاد علت انکارشان این است که شیطان اعمال زشت آنان را در نظر آنان زینت داده، در نتیجه دلهایشان به سوی آن اعمال کشیده شد، بطوری که جایی برای یاد خدا در آن نماند، و قهرا خدا از یادشان رفت، و با اینکه خدای تعالی با فرستادن رسولان پیشین و با معجزاتی روشن مقام خود را به آنان یادآوری کرد و توجهشان داد به اینکه اقوام پیشین را به جرم اینکه ایمان نیاوردند و به جرم اینکه ظلم کردند هلاکشان ساخت مع ذلک ایمان نیاوردند، و این سنتی است از خدای تعالی که مردم مجرم را اینطور جزاء می‌دهد. </p> <p>از اینجا روشن می‌شود که آیه بعدی که از جمله‌ <span class="aya" rel="10_13" data-words="1-6">و لقد أهلکنا القرون من قبلکم...</span> متمم بیان این آیه است، که می‌فرماید: <span class="aya" rel="10_12" data-words="1-6">و إذا مس الإنسان الضر دعانا...</span> <code class="aya" rel="10_13"/> <span class="aya" rel="10_13" data-words="1-6">و لقد أهلکنا القرون من قبلکم...</span> معنای این جمله از بیان سابق روشن گردید. مطلبی که مانده این است که در این آیه التفاتی از غیبت به خطاب به کار رفته، قبلا انسانها غایب فرض شده بودند و در این جمله مخاطب قرار گرفته‌اند، و گویا نکته این التفات تشدید در انذار است، چون انذار و تهدید به صورت مستقیم اثر بیشتری از تهدید در پشت سر دارد. </p> <p>سپس التفاتی دیگر در جمله‌ <span class="aya" rel="10_13" data-words="17-20">کذلک نجزی القوم المجرمین</span> به کار رفته، چون روی سخن را که تا اینجا با مجرمین بود از مجرمین برگردانیده متوجه رسول خدا (ص) کرده، و فرموده: ما مجرمین را اینطور سزا می‌دهیم. و نکته این التفات این است که خواسته است خبر از سنت الهی در هلاکت مجرمین را به کسی بدهد که اهل فهم آن است، و او رسول خدا (ص) است که هم این خبر را می‌فهمد و هم به صدق آن ایمان دارد، نه آن مردم مجرم که ایمانی به آن ندارند، چون اگر ایمان می‌داشتند به آن کفر نمی‌ورزیدند. این نکته در جمله‌ <span class="aya" rel="10_13" data-words="1-6">و لقد أهلکنا القرون من قبلکم</span>... <span class="aya" rel="10_13" data-words="9-11">و جاءتهم رسلهم</span> در کار نبود، چون این جمله از یک ماجرای تاریخی خبر می‌دهد که اگر مخاطبین، آن را تصدیق نمی‌کردند به جایی<code class="page" rel="10,30"/> بر نمی‌خورد. </p> <p><code class="aya" rel="10_14"/> <span class="aya" rel="10_14" data-words="1-10">ثم جعلناکم خلائف فی الأرض من بعدهم لننظر کیف تعملون</span> معنای این جمله روشن است، مطلبی که در این جمله باید گفته شود این است که سنت امتحان و ابتلاء سنتی است عمومی که خواه ناخواه جاری خواهد شد. <code class="page" rel="10,31"/> </p>
