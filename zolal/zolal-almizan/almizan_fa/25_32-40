<h3 class="ayas">سوره الفرقان آیه‌های ۳۲ تا ۴۰</h3><code class="section" rel="25_32-40"/><h3>ترجمه آیات</h3> <p> <span class="trans" rel="25_32">و آنان که کافر شدند گفتند: چرا قرآن یک جا بر او نازل نشد؟ چنین نازل شد تا قلب تو را به آن استواری دهیم، و آن را به نظمی دقیق منظم کردیم.  «۳۲» </span><span class="trans" rel="25_33">مثالی برای تو نمی‌آورند مگر آن که حق را با توضیح بهتری به سوی تو آوریم.  «۳۳» </span><span class="trans" rel="25_34">کسانی که بر صورتهایشان به سوی جهنم محشور می‌شوند جایشان بدتر و راهشان گمراهانه‌تر است.  «۳۴» </span><span class="trans" rel="25_35">موسی را کتاب (تورات) دادیم و برادرش هارون را مددکار وی کردیم. <code class="page" rel="15,288"/> «۳۵» </span><span class="trans" rel="25_36"> گفتیم: به سوی قومی که آیه‌های ما را دروغ شمردند بروید، و هلاکشان کردیم هلاکی عجیب!.  «۳۶» </span><span class="trans" rel="25_37">و قوم نوح چون پیغمبران را دروغگو شمردند، غرقشان کردیم و عبرت برای مردمان ساختیم، و برای ستمگران عذابی دردآور آماده کردیم.  «۳۷» </span><span class="trans" rel="25_38">و مردم عاد و ثمود و اصحاب رس و نسلهای ما بین آنها (را هلاک کردیم).  «۳۸» </span><span class="trans" rel="25_39">برای همه مثلها زدیم و همه را نابود کردیم، نابود کردنی کامل.  «۳۹» </span><span class="trans" rel="25_40">بر آن دهکده که باران بد بر آن باریده شد گذر کرده‌اند، مگر آن را ندیده‌اند:  (چرا) اما آنان به زندگی دوباره ایمان و امید ندارند.  «۴۰» </span></p>             <h3>بیان آیات</h3> <p> در این آیات، طعنه دیگری که کفار به قرآن کریم زده‌اند نقل شده و آن این است که چرا قرآن یکباره نازل نشد؟ و از آن پاسخ داده شده است. </p> <p> <span class="aya" rel="25_32" data-words="1-11">و قال الذین کفروا لو لا نزل علیه القرآن جملة واحدة</span> مراد از این <em>کفار</em> مشرکین مکه‌اند، که دعوت قرآن را رد کردند، و قرآن کریم طعنه ایشان را قبلا حکایت کرده و فرموده بود: <span class="aya" rel="25_4" data-words="2-9">قال الذین کفروا إن هذا إلا إفک افتراه...</span>. </p> <h3> <span class="title" rel="25_32">بیان جمله: <span class="aya" rel="25_32" data-words="5-11">لو لا نزل علیه القرآن جملة واحدة</span> و توضیح و تقریر طعنه و اعتراض دیگر کفار به قرآن از جهت تدریجی بودن نزول آن</span> </h3> <p> <span class="aya" rel="25_32" data-words="5-11">لو لا نزل علیه القرآن جملة واحدة</span> -در سابق گذشت که فرق میان <em>انزال</em> و  <em>تنزیل</em> این است که انزال، نازل شدن به یک دفعه و یکباره هر چیز است، به خلاف تنزیل که به معنای نازل شدن آن به تدریج است. لیکن بعضی<span class="footnote" rel="1" title="روح المعانی، ج ۱۹، ص ۱۴">*</span> از مفسرین گفته‌اند: در خصوص این آیه معنای تدریج از آن گرفته شده، چون اگر معنای اصلی آن محفوظ باشد، صدر و ذیل جمله با هم تناقض پیدا می‌کند، زیرا در ذیل جمله فرموده چرا جملة واحده و یکباره نازل نشده . </p> <p>پس کلمه <em>تنزیل</em> در اینجا همان معنای انزال را می‌دهد، و گرنه معنایش این می‌شود که چرا قرآن یکباره تدریجا نازل نشد، و معلوم است که تدریج با یکبارگی نمی‌سازد. </p> <p>بنا بر این معنایش این است که: چرا قرآن یکباره و غیر متفرق نازل نشد؟ همانطور که تورات و انجیل و زبور یکباره نازل شدند. </p> <p>لیکن نکته‌ای در اینجا هست که تعبیر به تنزیل را توجیه می‌کند و منافاتی در صدر و   <code class="page" rel="15,289"/> ذیل آیه هم پدید نمی‌آید، و آن این است که میان تورات و انجیل و قرآن غیر از مساله دفعی و تدریجی بودن، فرق دیگری نیز هست و آن این است که آن دو کتاب به صورت لوحی نوشته شده نازل شدند به خلاف قرآن که اصلا از مقوله کاغذ و خط نبوده، بلکه از مقوله صدا و مسموعات بوده است. و معلوم است که کتابی که به این طریق وحی می‌شود تدریجی بودن را لازم دارد، چون باید کلمه کلمه خوانده و شنیده شود. </p> <p>و طعنه کفار هم این نبود که چرا یکباره به صورت کتابی در بین دو جلد نازل نشده، -البته نحوه نزول قرآن به رسول خدا (ص) را یا دیده بودند و یا از دیگران شنیده بودند-بلکه پیشنهادشان این بود که چرا آن فرشته‌ای که وحی را می‌آورد و برای او می‌خواند همه را تا به آخر و یکباره نمی‌خواند؟ خلاصه، چرا آیه به آیه، و سوره به سوره، هم چنان نمی‌خواند تا بعد از مدتی همه‌اش تمام شود؟ و این معنا با کلمه تنزیل که تدریج را می‌رساند موافق‌تر است. </p> <p>و اما اینکه مرادشان از این پیشنهاد این باشد که به صورت کتابی نوشته شده و همه‌اش در یک جلد نازل شود، آن چنان که تورات و انجیل و زبور (به طوری که یهود و نصاری معتقد بودند) نازل شده، احتمالی است که کلام قرآن هیچ دلالتی بر آن ندارد، علاوه بر این مشرکین مکه اصلا ایمانی به تورات و انجیل نداشتند تا پیشنهاد کنند که این کتاب آسمانی مانند آن دو کتاب نازل شود. </p> <p>به هر حال اینکه گفتند: <span class="aya" rel="25_32" data-words="5-11">لو لا نزل علیه القرآن جملة واحدة</span> اعتراضی است از ایشان بر قرآن کریم از جهت نزولش، و خواسته‌اند بگویند: این کتاب، آسمانی نیست، و از ناحیه خدای سبحان نیامده، چون اگر کتابی آسمانی، و متضمن دین آسمانی می‌بود که خدا آن را از مردم خواسته و رسولی فرستاده‌تا آن را به بشر ابلاغ کند می‌بایست دینی کامل و تام الاجزاء باشد و اصول و فروعش، فرائض و سنت‌هایش، همه یک جا نازل شده باشد و حال آنکه این کتاب بدین گونه نیست، یک جا نازل نشده و اجزایش هم منظم و مرکب نیست، بلکه سخنانی است پراکنده، که در هر واقعه‌ای یک قسمت آن را می‌آورد-البته قسمتی را می‌آورد که تا اندازه‌ای با آن واقعه و حادثه ارتباط دارد-آن وقت جمله‌های ردیف شده آن را آیات الهی نامیده و به خدا نسبتش می‌دهد و ادعاء می‌کند قرآنی است که از جانب خدا بر او نازل شده و حال آنکه این طور نیست، بلکه خودش در هر واقعه‌ای می‌نشیند و سخنی مناسب با آن را می‌سازد و آن گاه به خدا افتراء و دروغ می‌بندد. این مردی خارج از دین و گمراه است. </p> <p>این بود تقریر و بیان اعتراض مشرکین، آن طور که از مجموع اعتراض و جواب به دست می‌آید. <code class="page" rel="15,290"/><code class="aya" rel="25_33"/> <span class="aya" rel="25_32-33" data-words="12-28">کذلک لنثبت به فؤادک و رتلناه ترتیلا، و لا یأتونک بمثل إلا جئناک بالحق و أحسن تفسیرا</span> </p><h3> <span class="title" rel="25_32">توضیح اینکه در بیان علت و حکمت نزول تدریجی قرآن فرمود: <span class="aya" rel="25_32" data-words="12-15">کذلک لنثبت به فؤادک...</span> </span> </h3> <p> کلمه <em>ثبات</em> ضد زوال را معنا می‌دهد و اثبات و تثبیت هر دو به یک معناست، تنها فرقی که میان آن دو می‌باشد این است که اثبات <em>دفعه</em> را می‌رساند و تثبیت متضمن تدریج است. </p> <p>و <span class="phrase">کلمه <em>فؤاد</em> به معنای قلب است و مراد از آن-هم چنان که مکرر گذشته-چیزی است که انسان با آن اشیاء را درک می‌کند و آن همان نفس انسان است، و کلمه <em rel="fa_25_32_18-18" data-sentence="147:148">ترتیل</em> -به طوری که گفته‌اند<span class="footnote" rel="1" title="مجمع البیان، ج ۷، ص ۱۶۹">*</span> -به معنای <em>ترسیل</em> یعنی پشت سر هم آوردن چیزی است.</span> و <span class="phrase">کلمه  <em rel="fa_25_33_10-10" data-sentence="6:249">تفسیر</em> به طوری که راغب گفته: به معنای مبالغه در اظهار معنای معقول است به خلاف کلمه <em>فسر</em> -به فتح فاء و سکون سین-که تنها به معنای اظهار آن معناست بدون مبالغه<span class="footnote" rel="2" title="مفردات راغب، ماده &lt;em&gt;فسر&lt;/em&gt; ">*</span>.</span> </p> <p>و <span class="phrase">از ظاهر سیاق بر می‌آید که کلمه <em>کذلک</em> متعلق است به فعلی مقدر که جمله  <em rel="fa_25_32_13-13" data-sentence="77:234">لنثبت</em> آن را تعلیل می‌کند، و جمله <em rel="fa_25_32_17-17" data-sentence="163:191">رتلناه</em> نیز عطف بر آن تعلیل است و تقدیر کلام:  <em rel="fa_25_32_7-7" data-sentence="263:136">نزلناه</em>  (القرآن) نجوما متفرقة لا جملة واحدة لنثبت به فؤادک-آن را (قرآن را) متفرق نازل کردیم و نه یک جا تا قلب ترا به تدریج آرامش دهیم می‌باشد.</span> و اینکه بعضی<span class="footnote" rel="3" title="تفسیر فخر رازی، ج ۲۴، ص ۷۹">*</span> گفته‌اند: کلمه <em>کذلک</em> تتمه سخنان کفار است سخن بسیار بی معنایی است. </p> <p>پس اینکه فرمود: <span class="aya" rel="25_32" data-words="12-15">کذلک لنثبت به فؤادک</span> بیان تامی است برای علت به تدریج نازل شدن. </p> <p>توضیح اینکه: به طور کلی تعلیم هر علمی و مخصوصا علمی که مربوط به عمل باشد از این راه صورت می‌گیرد که معلم مسائل آن علم را یکی یکی به شاگرد القاء کند، تا همه فصول و ابوابش تمام شود. </p> <p>در چنین صورت است که بعد از تمام شدن تعلیم و تعلم، یک صورت اجمالی از مسائل در ذهن شاگرد نقش می‌بندد. -البته همانطور که گفتیم صورت اجمالی نه تفصیلی-و در نتیجه در مواقع احتیاج باید دوباره به مسائلی که خوانده مراجعه نماید تا به طور مفصل آن را درک کند، چون با صرف تلقی از معلم، در نفس مستقر نمی‌شود به طوری که نفس بر آن معلومات نشو و نماء نموده و آثار مطلوب بر آن مترتب شود بلکه محتاج است به اینکه وقت       <code class="page" rel="15,291"/> احتیاج به آن فرا رسد و آن معلومات را عملا پیاده کند. </p> <p>با این بیان روشن می‌گردد که تعلیم، غیر از تثبیت در فؤاد است. آری، فرق است بین اینکه طبیب یک مساله بهداشتی را به شاگرد خود (بطور نظری) یاد دهدو بین اینکه همین مساله را در بالین مریضی (بطور عملی) به او بیاموزد و از مریض نشانه‌های مرض را بپرسد و او پاسخ دهد و این پاسخ و پرسش را با قواعدی که به شاگرد درس داده تطبیق کند که در این صورت آنچه می‌گوید با آنچه می‌کند تطبیق کرده است. </p> <p>از اینجا معلوم می‌شود که القای یک نظریه علمی در هنگام احتیاج و رسیدن هنگام عمل در دل شاگردی که می‌خواهد آن را بیاموزد بهتر ثبت می‌گردد و در قلب می‌نشیند، و پا بر جاتر هم خواهد بود، یعنی به زودی فراموش نمی‌شود، مخصوصا در معارفی که فطرت بشری هم مؤید آن باشد و بشر را بدان رهنمون شود که در چنین معارفی فطرت، آماده پذیرفتن آن است، چون نسبت به آن احساس احتیاج می‌کند،  (نظیر همان القائاتی که استاد طب به شاگرد خود در بالین مریض می‌کند). </p> <p>معارف الهی که دعوت اسلامی متضمن آن بوده و قرآن کریم به آن ناطق است شرایع و احکامی است عملی و قوانینی است فردی و اجتماعی که حیات بشریت را با سعادت همراه می‌کند، چون مبنی بر اساس اخلاق فاضله‌ای است که مرتبط است با معارف کلی الهی که آن نیز بعد از تجزیه و تحلیل به توحید منتهی می‌گردد، هم چنان که توحید هم اگر ترکیب شود به صورت همان معارف و دستورات اخلاقی و احکام عملی جلوه می‌کند. </p> <p>در چنین مکتبی بهترین راه برای تعلیم و کامل‌ترین طریق و راه تربیت این است که: آن را به تدریج بیان نماید و هر قسمت آن را به حادثه‌ای اختصاص دهد که احتیاجات گوناگونی به آن بیان دارد و آنچه از معارف اعتقادی و اخلاقی و عملی که مرتبط با آن حادثه می‌شود بیان کند، و نیز متعلقات آن معارف از قبیل اسباب عبرت‌گیری و پندگیری از سرگذشتهای گذشتگان و سر انجام کسانی که به غیر آن دستور عمل کردند و سر نوشت طاغیان و مشرکینی که از عمل به آن معارف سرپیچی نمودند، را بیان نماید. </p> <p>اتفاقا قرآن کریم هم همین رویه را دارد، یعنی آیات آن هر یک در هنگام احساس حاجت نازل شده، در نتیجه بهتر اثر گذاشته است، هم چنان که خود قرآن فرموده: <span class="aya" rel="17_106" data-words="1-11">و قرآنا فرقناه لتقرأه علی الناس علی مکث و نزلناه تنزیلا</span><span class="footnote" rel="1" title="و قرآنی که ما آن را قسمت قسمت نمودیم تا با مجال بیشتر بر مردمش بخوانی سوره اسری، آیه ۱۰۶">*</span> و نیز همین معنا مورد نظر آیه مورد بحث   <code class="page" rel="15,292"/> است که می‌فرماید: <span class="aya" rel="25_32" data-words="12-15">کذلک لنثبت به فؤادک</span> -و خدا داناتر است. </p> <p>بله، در این جا اشکالی باقی می‌ماند و آن این است که: این قسم تعلیم، یعنی هر مساله را در موقع رسیدن به مورد حاجت درس دادن، غرض از تعلیم را تباه می‌کند، برای اینکه فاصله زمانی که میان دو مساله قرار می‌گیرد، باعث می‌شود که اثر مساله اول از بین برود و آن شوق و ذوقی که شاگرد را وادار می‌کرد به حفظ و ضبط آن مساله سرد شود. به خلاف این که مطالب متصل و پیوسته به وی القاء شود که در این صورت ذهن را برای فهمیدن آن آماده‌تر می‌کند مخصوصا، ضبط کردن که بدون اتصال مزبور، صورت نمی‌گیرد. </p> <p>خدای تعالی از این اشکال پاسخ داده که: <span class="aya" rel="25_32" data-words="16-18">و رتلناه ترتیلا</span> و معنایش-بطوری که از سیاق بر می‌آید-این است که: ما این تعلیمات را با اینکه قسمت قسمت، نازل کردیم در عین حال بین دو قسمت آن فاصله زیادی نگذاشتیم، بلکه قسمت‌های گوناگون آن را پشت سر هم نازل کردیم تا روابط بین آنها باطل نگشته، آثار اجزای آن از هم گسسته نشود و در نتیجه غرض از تعلیم آن تباه نگردد. علاوه بر این، در اینجا مطلب دیگری است و آن اینکه قرآن کریم کتاب بیان و احتجاج است، هم بر موافق احتجاج می‌کند و هم بر مخالف و پاسخگوی هر مشکلی است که برایشان پیش بیاید و یا اشکالی که به روش تشکیک یا اعتراض بر حق و حقیقت بکنند و هر امری که برای آنان مشتبه شده باشد، از قبیل معارف و حکم واقعه در ملل و ادیان پیشین، همه را برایشان بیان می‌کند و حقیقت آنچه را که علمای ایشان تحریف کرده‌اند روشن می‌سازد هم چنان که این معنا از مقایسه و سنجش عقاید بت‌پرستان درباره خدا و ملائکه و قدیسین از بشر، با آنچه در قرآن در این باره آمده و نیز مقایسه بین قرآن و کتب عهدین در اخبار و داستانهای انبیاء و همچنین معارف مربوط به مبدأ و معاد به خوبی روشن می‌گردد. </p> <p>و این نوع از احتجاج و بیان، حقش ادا نمی‌شود مگر به تدریج و به ترتیبی که برای مردم پیش آمده، و تدریجا از رسول خدا (ص) می‌پرسند و یا شبهه‌هایی که برای مؤمنین پیش آمده و یا دیگران در برابر مؤمنین به تدریج القاء می‌کنند و مؤمنین روز به روز از رسول خدا (ص) می‌پرسند. </p> <p>آیه مورد بحث به همین معنا اشاره نموده می‌فرماید: <span class="aya" rel="25_33" data-words="1-10">و لا یأتونک بمثل إلا جئناک بالحق و أحسن تفسیرا</span> کلمه <em>مثل</em> به معنای <em>وصف</em> است و معنای آیه این است که: اینان هیچ وصفی خالی از حقیقت درباره تو یا غیر تو نمی‌کنند و در این باره از حق منحرف نمی‌شوند مگر آنکه ما در آن باره آنچه را که حق است برایت می‌آوریم و بهترین تفسیر از آن مساله را در<code class="page" rel="15,293"/> اختیارت می‌گذاریم، چون آنچه آنان می‌گویند یا باطل محض است که حق آن را دفع می‌کند و یا حق است و آنان از جای خود منحرفش کرده‌اند که تفسیر احسن ما آن را رد نموده به جای خود بر می‌گرداند و استوارش می‌کند. </p> <h3> <span class="title" rel="25_32 25_33 25_34 25_35 25_36 25_37 25_38 25_39 25_40">وجوهی که مفسرین در توجیه نزول تدریجی قرآن گفته‌اند و بیان ضعف آن وجوه</span> </h3> <p> پس، با بیانی که گذشت روشن شد که جمله‌ <span class="aya" rel="25_32" data-words="12-15">کذلک لنثبت به فؤادک</span>... <span class="aya" rel="25_33" data-words="8-10">و أحسن تفسیرا</span> به دو طریق، کلام آنان را که گفتند: <span class="aya" rel="25_32" data-words="5-11">لو لا نزل علیه القرآن جملة واحدة</span> جواب می‌دهد: اول اینکه: علت نازل نشدن بدان گونه را از آن ناحیه که مربوط به رسول خدا (ص) است بیان نموده می‌فرماید: علتش این است که ما خواستیم فؤاد تو را تثبیت کنیم، لذا آن را تدریجی نازل کردیم. </p> <p>دوم اینکه: علت آن را از آن ناحیه که مربوط به مردم می‌شود بیان نموده می‌فرماید: خواستیم تا هر وقت دشمنان ما ایرادی به پیامبرمان بگیرند و مثل و وصف باطلی برایش بیاورند، در همان وقت جوابشان را داده حق را بیان کنیم، اگر آنها با ایرادهای خود حق را از صورتی که دارد تغییر داده از جای خود تحریف کردند، ما با بهترین تفسیر دوباره حق را بجای خودش برگردانیم، و این غرض، با نزول تدریجی حاصل می‌شود. </p> <p>جمله بعدی هم که می‌فرماید: <span class="aya" rel="25_34" data-words="1-12">الذین یحشرون علی وجوههم إلی جهنم أولئک شر مکانا و أضل سبیلا</span> نیز ملحق به همین جواب دومی و نظیر متمم آن است که توضیحش -ان شاء اللَّه-خواهد آمد. </p> <p>و نیز، روشن گردید که آیات سه‌گانه همه‌اش، در مقام بیان یک غرض است، و آن پاسخ، ازایرادی است که به قرآن کرده‌اند-این بود نظریه ما. </p> <p>ولی بعضی<span class="footnote" rel="1" title="مجمع البیان، ج ۷، ص ۱۶۹">*</span> از مفسرین بین مضامین آیات مذکور، تفرقه انداخته‌اند و جمله‌ <span class="aya" rel="25_32" data-words="12-15">کذلک لنثبت به فؤادک</span> را جواب از <span class="aya" rel="25_32" data-words="5-11">لو لا نزل علیه القرآن جملة واحدة</span> گرفته و جمله <span class="aya" rel="25_32" data-words="17-18">رتلناه ترتیلا</span> را خبر از ترسیل قرآن در نزول، یا در قرائت بر رسول خدا (ص) و بی ربط به ما قبل دانسته‌اند. و جمله‌ <span class="aya" rel="25_33" data-words="1-4">و لا یأتونک بمثل</span> را نظیر بیانی برای جمله‌ <span class="aya" rel="25_32" data-words="12-15">کذلک لنثبت به فؤادک</span> دانسته‌اند که کیفیت تثبیت <em>فؤاد</em> را روشن می‌کند. </p> <p>بعضی دیگر از مفسرین آن را ناظر به خصوص مثلی که برای رسول خدا (ص) زده‌اند دانسته و گفته‌اند: خدای تعالی در این جمله حق مطلب را در آن باره   <code class="page" rel="15,294"/> با احسن التفسیر بیان کرده. بعضی دیگر، غیر این را گفته‌اند و جمله‌ <span class="aya" rel="25_34" data-words="1-2">الذین یحشرون...</span> را به کلی از غرض دو آیه قبل، اجنبی دانسته‌اند. </p> <p>ولی، دقت در آنچه ما در توجیه مضمون دو آیه اول آوردیم، و نیز آنچه به زودی در معنای آیه سوم خواهیم آورد، فساد و بطلان تفسیرهای گذشته را روشن می‌کند. و معلوم می‌سازد که آیات سه‌گانه همه‌اش، در مقام بیان یک غرض است و آن عبارت است از پاسخ ایرادی که به عنوان طعنه بر قرآن کریم زدند که چرا تدریجی نازل شده. </p> <p>و نیز بعضی از مفسرین گفته‌اند: جواب از طعنه کفار، به جمله <span class="aya" rel="25_32" data-words="12-15">کذلک لنثبت به فؤادک</span>  جوابی است از راه بیان پاره‌ای از فوائد نزول تدریجی و گرنه فوائد دیگری غیر آنچه خدای تعالی بیان کرده دارد، و آن فوائد را (به صورتی که در ذیل می‌آید) ذکر کرده‌اند: اول اینکه: کتب آسمانی سابق، اگر یکباره نازل شدند به این جهت است که انبیاء گذشته سواد داشتند و می‌توانستند بخوانند و بنویسند و لذا احتیاجی نبود که به تدریج نازل شوند، به خلاف قرآن کریم، که چون بر پیغمبری نازل می‌شد که سواد نداشت و خواندن و نوشتن را نمی‌دانست، لذا چاره‌ای جز این نبود که قسمت، قسمت نازل شود و تکرار شود تا آن جناب بتواند حفظ کند. </p> <p>دوم اینکه: کتب آسمانی قبل از قرآن، دلیل بر صحتش و اینکه از ناحیه خدا نازل شده اعجازش نبود. به خلاف قرآن که دلیل صحت آن، اعجاز و نظم معجزه‌آسای آن است که تا روز قیامت کسی نمی‌تواند نظیرش را بیاورد و این اعجاز، در جزء جزء آن حتی در کوتاهترین جزء که هر یک به نام سوره‌ای نامیده شده هست. </p> <p>و این هم واضح است که معجزه بودن یک کتاب، دائر مدار این است که مطابق با مقتضای حال باشد و چون احوال، تدریجی و تجدد پذیر است به ناچار قرآن هم لازم بود به تدریج نازل شود. </p> <p>سوم اینکه: در قرآن کریم ناسخ و منسوخ هست و ممکن نیست میان آن دو جمع کرد و هر دو را یکباره نازل نمود، چون ناسخ چیزی می‌گوید و منسوخ چیزی دیگر، و با هم منافات دارند. و نیز در قرآن پاسخ‌هایی است از سؤالاتی که از رسول خدا (ص) کرده‌اند، و باز در آن آیاتی است که پاره‌ای از امور را که رخ می‌داده ناشایست دانسته، و نیز در آن آیاتی است که بعضی از آنچه را که پیش می‌آمده حکایت کرده است و یا از آنچه به زودی و در زمان خود رسول خدا (ص) رخ می‌دهد خبر داده مانند: اخبار از فتح مکه و دخول در مسجد الحرام و اخبار از غلبه روم بر فارس (ایران) و امثال آن، به همین<code class="page" rel="15,295"/> جهت حکمت الهی نزول تدریجی قرآن را اقتضا می‌کرد. </p> <p>ولی، هیچ یک از این وجوه آن طور قوی نیست که نزول دفعی قرآن را محال و یا غلط کند. </p> <p>اما وجه اول: برای اینکه بی سواد بودن رسول خدا (ص) هیچ دلالتی ندارد بر اینکه حتما باید قرآن به تدریج نازل شود، چون همواره با آن جناب اشخاصی با سواد بودند و ممکن بود قرآن یکباره نازل شود ولی آنان کم کم برای آن حضرت بخوانند تا حفظ شود. علاوه بر این، خدای تعالی به آن جناب وعده داده بود که قرآن را از یاد نمی‌برد و فرموده بود: <span class="aya" rel="87_6" data-words="1-3">سنقرئک فلا تنسی</span><span class="footnote" rel="1" title="به زودی برایت می‌خوانیم و دیگر فراموش نخواهی کرد سوره اعلی، آیه ۶">*</span> و نیز فرموده بود: <span class="aya" rel="15_9" data-words="1-8">إنا نحن نزلنا الذکر و إنا له لحافظون</span><span class="footnote" rel="2" title="ما قرآن را بر تو نازل کردیم و ما آن را حفظ خواهیم کرد سوره حجر، آیه ۹">*</span> باز فرموده بود: <span class="aya" rel="41_41-42" data-words="8-20">إنه لکتاب عزیز، لا یأتیه الباطل من بین یدیه و لا من خلفه</span><span class="footnote" rel="3" title="این کتاب، کتاب عزیزی است که نه در عصر نزولش باطل در آن رخنه می‌کند و نه بعد از آن سوره حم سجده، آیه ۴۱ و ۴۲">*</span> و قدرت خدای تعالی بر حفظ کتابش در دو صورت نزول دفعی و نزول تدریجی، یکسان است. </p> <p>اما وجه دوم: آن نیز، وجه صحیحی نیست، برای اینکه همان طور که کتابی که جزء جزء نازل شده، اگر به مقتضای حال باشد بلیغ است و الا، نه، همچنین کتابی هم که  <em>دفعه</em> نازل شده چنانچه در نظم آن رعایت مقتضای حال شده باشد بلیغ است، و اگر نشده باشد بلیغ نیست. خلاصه، همان طور که اولی برای خود مقتضای حالی دارد دومی نیز دارد، پس بلاغت یک کتاب به نازل شدن تدریجی آن بستگی ندارد، تا اگر دفعی نازل شود بلیغ نباشد. </p> <p>اما وجه سوم: ناتمامی آن نیز، از این جهت است که گوینده آن خیال کرده نسخ، ابطال حکم سابق است،  (لذا گفته: نزول دفعی کتابی که مشتمل بر ناسخ و منسوخ است معقول نیست، چون باید به حکم منسوخ مدتی عمل شود بعدا ناسخ نازل شود و آن را نسخ کند) ولی نسخ، ابطال نیست بلکه تعیین مدت اعتبار منسوخ است. بنا بر این، چه مانعی دارد کتابی که مشتمل بر ناسخ و منسوخ است، یکباره نازل شود؟ آن گاه از ناسخ آن بفهمند که حکم منسوخ تا فلان مدت اعتبار دارد، البته این در صورتی است که مصلحت هم اقتضای آن را بکند. </p> <p>هم چنان که ممکن است بیان حکم مسائلی که هنوز از آنها سؤالی نشده، جلوتر نازل       <code class="page" rel="15,296"/> شود تا هر وقت سؤال شد به آن پاسخ‌ها مراجعه نماید. و نیز، ممکن است انکار و تقبیح پاره‌ای کارها که هنوز واقع نشده و همچنین حکایت پاره‌ای جریانات که هنوز رخ نداده است و یا اخبار به بعضی مغیبات، جلوتر نازل شود. پس، هیچ یک از موانع مذکور مانع نازل شدن دفعی قرآن نیست، لذا حق همان است که ما گفتیم و بیانی که ما در تفسیر آیه گذراندیم بیانی است تمام که با وجود آن، هیچ احتیاجی به این وجوه نیست. </p> <h3> <span class="title" rel="25_34">مفاد آیه: <span class="aya" rel="25_34" data-words="1-6">الذین یحشرون علی وجوههم إلی جهنم...</span> و وجوهی که در معنای حشر بر وجوه گفته شده است</span> </h3> <p> <code class="aya" rel="25_34"/> <span class="aya" rel="25_34" data-words="1-12">الذین یحشرون علی وجوههم إلی جهنم أولئک شر مکانا و أضل سبیلا</span> اتصال این آیه با آیات سابق و سیاقی که داشتند، این معنا را می‌رساند که افرادی که به قرآن طعنه زده‌اند خواسته‌اند از طعنه خود نتیجه‌ای بگیرند که لایق به مقام رسول خدا (ص) نبوده، مثلا، او را به سوء مکانت و گمراهی متهم کنند، ولی قرآن کریم به منظور حفظ احترام و صیانت مقام نبوت، آن را حکایت نکرده، تنها فرموده است کسانی که بر صورت به سوی جهنم سرازیر می‌شوند دارای سوء مکانتی بیشتر و گمراهی شدیدترند و با همین تعبیر فهمانده که آنها چه گفته بودند. </p> <p>پس اینکه فرمود: <span class="aya" rel="25_34" data-words="1-6">الذین یحشرون علی وجوههم إلی جهنم</span> کنایه است از کسانی که کافر شدند و به قرآن کریم طعنه زده و رسول خدا (ص) را به آن اوصاف توصیف کردند، و معلوم است که کنایه، از تصریح، بلیغ‌تر است. پس مراد از آیه شریفه این است که این طعنه زنندگان به قرآن، که تو را به اوصاف چنین و چنان وصف می‌کنند خودشان بد مکان‌تر و گمراه‌ترند، نه تو. </p> <p><span class="phrase">بنا بر این، اساس این آیه بر <em>قصر قلب</em> است-که بارها در این تفسیر معنا شده-و دو لفظ <em>شر</em> و <em rel="fa_25_34_11-11" data-sentence="103:144">اضل</em> از معنای تفضیل، منسلخ شده، یعنی دیگر معنای <em>بدتر</em> و <em>گمراه‌تر</em>  نمی‌دهد، و یا اگر بدهد به عنوان استهزاء یا چیزی مانند آن می‌باشد.</span> به عبارت ساده‌تر اینکه: معنای آیه این نیست که آنان بد مکان‌تر و گمراه‌تر از تو هستند تا کسی بگوید مگر آن جناب بد مکان و گمراه بود تا کفار گمراه‌تر از او باشند؟ بلکه معنایش این است که اینها که به تو می‌گویند بد مکان و گمراه، خودشان بد مکان و گمراهند، و یا اینکه بر فرض هم که او بد مکان و گمراه باشد، این گمراهی در خود آنان بیشتر است، پس این اعتراض را دیگران باید بکنند نه آنها. </p> <p>در این آیه به طور کنایه فرموده: به صورت به سوی جهنم محشور می‌شوند و این وصف کسانی است که منکر معاد هستند و خدا گمراهشان کرده هم چنان که در جای دیگر در باره‌شان فرموده است: <span class="aya" rel="17_97-98" data-words="1-37">و من یهد الله فهو المهتد و من یضلل فلن تجد لهم أولیاء من دونه و نحشرهم یوم القیامة علی وجوههم عمیا و بکما و صما مأواهم جهنم کلما خبت زدناهم سعیرا، ذلک جزاؤهم بأنهم کفروا بآیاتنا</span><span class="footnote" rel="1" title="هر کس را خدا هدایتش کرده باشد او هدایت یافته واقعی است و کسی که خدا گمراهش کرده باشد هرگز برای آنان سرپرستی جز خدا نخواهی یافت و ما روز قیامت آنها را بر صورتهایشان محشور می‌کنیم در حالی که نابینا و گنگ و کرند، ماوایشان جهنم است که هر چه رو به خاموشی بگذارد آتشش را تند و تیزتر می‌کنیم، و این بدان جهت کیفر آنان شد که به آیات ما کفر ورزیدند سوره اسری، آیه ۹۸">*</span>. </p> <p>پس در این کنایه، افزون بر اینکه کنایه بلیغ‌تر از تصریح است، تهدید کفار است به شر مکان و به عذاب الیم و نیز در معنای احتجاجی است بر ضلالت آنان، چون هیچ ضلالتی بدتر از این نیست که انسان با صورت، خود را روی زمین بکشد و بدون اینکه جایی را ببیند پیش برود و هیچ نداند که به کجا منتهی می‌شود و در پیش رو با چه چیزهایی مواجه می‌گردد و این ضلالتی که در حشرشان بر صورت، به سوی جهنم دارند مجسم و ممثل ضلالتی است که در دنیا داشتند برای اینکه در دنیا هم به بیراهه می‌رفتند و هیچ توجهی به صدای انبیاء که راهداران سعادت بشرند و از هر طرف ایشان را صدا می‌زدند نمی‌کردند. پس مثل اینکه فرموده: اینها گمراهانی هستند که در روز حشر بر صورتهایشان محشور می‌شوند و کسی به چنین بلایی مبتلا نمی‌شود مگر آنکه در دنیا از گمراهان باشد. </p> <p>مفسرین در وجه اتصال این آیه به ما قبلش اختلاف کرده‌اند. بعضی به کلی آن را مسکوت گذاشته‌اند. در مجمع البیان گفته: مشرکین به رسول خدا (ص) و مؤمنین می‌گفتند: اینها بدترین خلقند، خدای تعالی در پاسخشان فرموده: <span class="aya" rel="25_34" data-words="7-12">أولئک شر مکانا و أضل سبیلا</span>. بعضی<span class="footnote" rel="2" title="روح المعانی، ج ۱۹، ص ۱۷ به نقل از کرمانی">*</span> گفته‌اند: این آیه متصل است به آیه‌ <span class="aya" rel="25_24" data-words="1-8">أصحاب الجنة یومئذ خیر مستقرا و أحسن مقیلا</span> که قبل از این آیات مورد بحث بود، ولی خواننده توجه فرمود که از سیاق چه بر می‌آمد. </p> <p>و نیز مفسرین در مراد از <em>حشر بر صورت</em> اختلاف کرده‌اند: بعضی<span class="footnote" rel="3" title="تفسیر طبری، ج ۱۹، ص ۱۱">*</span> گفته‌اند: همان معنای ظاهرش مراد است که با صورت به سوی جهنم می‌افتند. بعضی<span class="footnote" rel="4" title="تفسیر برهان، ج ۳، ص ۱۶۶، ح ۱">*</span> دیگر گفته‌اند: مراد از آن این است که او را در حالی که صورتش روی زمین است به سوی جهنم می‌کشند. </p> <p>بعضی<span class="footnote" rel="5" title="تفسیر فخر رازی، ج ۲۴، ص ۸۰">*</span> گفته‌اند: به معنای انتقال از مکانی به مکانی دیگر است به طور منکوس و         <code class="page" rel="15,298"/> وارونه، یعنی دستها پایین و پاها بالا. ولی اگر این مراد بود جا داشت بفرماید بر سرهایشان محشور می‌شوند، هم چنان که قرآن کریم در جای دیگر درباره احوال بعد از این گونه محشور شدن، می‌فرماید: <span class="aya" rel="54_48" data-words="1-6">یوم یسحبون فی النار علی وجوههم</span><span class="footnote" rel="1" title="روزی که بر صورتهایشان در آتش کشیده می‌شوند سوره قمر، آیه ۴۸">*</span>. </p> <p>بعضی<span class="footnote" rel="2" title="تفسیر ابی السعود، ج ۶، ص ۲۱۷">*</span> دیگر گفته‌اند: مراد شدت ذلت و خواری است که از باب مجاز این طور تعبیر آورده. ولی این حرف باطل است چون حمل بر مجاز وقتی صحیح است که نشود کلام را بر حقیقت حمل کرد. </p> <p>بعضی<span class="footnote" rel="3" title="کافی، ج ۷، ص ۲۰۲، ح ۱">*</span> دیگر گفته‌اند: این تعبیر اصطلاحی است از عرب که وقتی می‌خواهند بگویند فلانی بدون هدف به راه افتاد می‌گویند فلان مر علی وجهه . ولی این حرف هم صحیح نیست برای اینکه برگشتش به این است که اینها نمی‌دانند به سوی چه مکانی محشور می‌شوند و این با تصریح آیه به اینکه حشرشان به جهنم است مناسبت ندارد. </p> <p>بعضی<span class="footnote" rel="4" title="الدر المنثور، ج ۵، ص ۷۱">*</span> دیگر گفته‌اند: این تعبیر از باب کنایه و یا استعاره تمثیلیه (مثل زدن) است و مراد این است که اینان محشور می‌شوند در حالی که دلهایشان علاقه‌مند به دنیای پست و زخارف آن، و صورتهایشان متوجه آن است. بعضی<span class="footnote" rel="5" title="تفسیر قمی، ج ۲، ص ۱۱۳">*</span> دیگر به این تفسیر ایراد گرفته‌اند که: شدت حشر کجا مهلت می‌دهد که کسی دلبستگی به دنیا داشته باشد و شاید مراد از این تفسیر این باشد که آثار آن دلبستگی در آنجا ظاهر می‌شود. </p> <p>ولی، حل اشکال این طور صحیح است که بگوئیم: مقتضای آیات تجسم اعمال این است که همین دلبستگی به دنیا به صورت عذاب برایشان مجسم می‌شود و به غیر آن شغل و همی ندارند. </p> <h3> <span class="title" rel="25_32 25_33 25_34 25_35 25_36 25_37 25_38 25_39 25_40">یاد آوری هلاک ساختن اقوام کافر پیشین: قوم موسی (علیه السلام)، قوم نوح (علیه السلام)، قوم عاد و ثمود و اصحاب الرس و اقوام بسیار دیگر</span> </h3> <p> <code class="aya" rel="25_35"/> <span class="aya" rel="25_35" data-words="1-11">و لقد آتینا موسی الکتاب و جعلنا معه أخاه هارون وزیرا</span> در این آیه در قبال تکذیب کفار قریش به رسول خدا (ص) و کتابش، به نبوت و رسالت موسی و کتابش و اینکه هارون را در کار او شریک کرد استشهاد شده تا زمینه را برای بیان عذاب آل فرعون و هلاکت آنان باز نماید، و معنای آیه روشن است. </p> <p><code class="aya" rel="25_36"/> <span class="aya" rel="25_36" data-words="1-9">فقلنا اذهبا إلی القوم الذین کذبوا بآیاتنا فدمرناهم تدمیرا</span> <span class="phrase">در مجمع البیان گفته: کلمه <em rel="fa_25_36_9-9" data-sentence="26:274">تدمیر</em> به معنای هلاک کردن به خاطر امر عجیبی است و از این قبیل است <em>تنکیل</em> ، مثلا گفته می‌شود: فلانی بر فلانی تدمیر کرد، یعنی     <code class="page" rel="15,299"/> به نحوی ناخوشایند به او حمله کرد<span class="footnote" rel="1" title="مجمع البیان، ج ۷، ص ۱۶۹">*</span>.</span> </p> <p>و مراد از <em>آیات</em> ، آیات آفاق و انفس است، که همه بر یکتایی خدا که کفار منکر آن بودند دلالت می‌کند. </p> <p>ابو السعود در تفسیر خود گفته: مقصود از آن، معجزات نه‌گانه‌ای است که به دست موسی (ع) ظاهر شد، ممکن است شما خواننده اشکال کنید که آیه شریفه می‌فرماید: ما به موسی و هارون گفتیم آیات ما را ببرید نزد این قوم که آیات ما را تکذیب کردند و ما آنها را هلاک کردیم و چگونه آیات را قبل از آنکه موسی و هارون برایشان ببرند تکذیب کردند؟ و موسی و هارون که هنوز این تکذیب را از قوم ندیده چطور خداوند می‌فرماید آیات ما را ببرند نزد قومی که آیات ما را تکذیب کردند؟ خلاصه، تکذیب آیات باید بعد از آوردن آن باشد و آوردن آن هم باید بعد از ماموریت باشد. </p> <p>در جواب می‌گوییم: این توصیف، توصیف فرعونیان در زمان رسالت موسی و هارون به سوی ایشان نیست تا این اشکال وارد شود، بلکه توصیف ایشان است در هنگامی که داستانشان برای رسول خدا (ص) حکایت می‌شود، تا علت استحقاقشان را-استحقاق تدمیر و هلاکی که بعدا بدان اشاره می‌کند-بیان کرده باشد. و معنایش این است که موسی و هارون نزد فرعونیان رفتند و همه آیات ما را نشانشان دادند، ولی آن را تکذیب کردند و به تکذیب خود ادامه دادند، پس ما ایشان را هلاک کردیم<span class="footnote" rel="2" title="مجمع البیان، ج ۷، ص ۱۶۹ و ۱۷۰">*</span>. اگر مجبور باشیم آیات را حمل بر معجزات موسی کنیم نظریه ابو السعود خوب است. </p> <p>اما وجه اتصال این آیه به ما قبلش، این است که طعنه زنندگان به کتاب خدا و نبوت رسول خدا (ص) را تهدید می‌کند به اینکه بپرهیزند از اینکه به سرنوشت فرعونیان دچار شوند که آنان نیز با اینکه خدا به موسی و برادرش ماموریت داده بود به سوی ایشان بروند و کتاب هم بر او نازل کرده بود، مع ذلک زیر بار نرفتند، و خدا همه‌شان را به طرز اعجاب انگیزی هلاک کرد. </p> <p>و به خاطر همین نکته، مساله فرستادن کتاب را، بر ارسال موسی و هارون و هلاکت فرعون مقدم داشت با اینکه از نظر زمان ارسال موسی و هارون و غرق فرعون، قبل از نزول تورات بود. پس غرض از ذکر این داستان، تنها اشاره به فرستادن کتاب و رسالت موسی و     <code class="page" rel="15,300"/> هلاکت فرعونیان به جرم تکذیب بوده است. </p> <p>بعضی<span class="footnote" rel="1" title="روح المعانی، ج ۱۹، ص ۱۸">*</span> از مفسرین گفته‌اند: این دو آیه متصل به جمله <span class="aya" rel="25_31" data-words="9-14">و کفی بربک هادیا و نصیرا</span> است. ولی این نظریه بعیدی است. </p> <p><code class="aya" rel="25_37"/> <span class="aya" rel="25_37" data-words="1-16">و قوم نوح لما کذبوا الرسل أغرقناهم و جعلناهم للناس آیة و أعتدنا للظالمین عذابا ألیما</span> ظاهر این است که کلمه <em>قوم</em> به فعلی مقدر، منصوب شده باشد که جمله <span class="aya" rel="25_37" data-words="7-7">أغرقناهم</span> بر آن دلالت می‌کند. </p> <p>مراد از تکذیب قوم نوح رسولان را، همان تکذیب نوح است، چون تکذیب یک رسول تکذیب همه رسولان است برای اینکه همه رسولان بر کلمه حق اتفاق دارند. علاوه بر این، این امتها اقوام متعددی از بت‌پرستان بودند که به کلی منکر مساله نبوت بودند، نه اینکه با شخص نوح (ع) غرض خاصی داشته باشند. </p> <p>و معنای اینکه فرمود: <span class="aya" rel="25_37" data-words="8-11">و جعلناهم للناس آیة</span> این است که ما ایشان را برای مردمی که بعد از آنها باقی ماندند و از ذریه‌های آنان بودند، آیت و مایه عبرت قرار دادیم-و بقیه الفاظ آیه روشن است. </p> <p><code class="aya" rel="25_38"/> <span class="aya" rel="25_38" data-words="1-12">و عادا و ثمود و أصحاب الرس و قرونا بین ذلک کثیرا</span> <span class="phrase">در مجمع البیان گفته: کلمه <em>رس</em> به معنای چاهی است که طوقه چینی شده باشد، و می‌گویند <em rel="fa_25_38_6-7" data-sentence="90:246">اصحاب رس</em> مردمی بودند که بعد از قوم ثمود روی کار آمدند و بر لب چاهی زندگی می‌کردند و خداوند پیغمبری به سویشان گسیل داشت، ولی ایشان او را تکذیب کردند و خدا هلاکشان کرد<span class="footnote" rel="2" title="نهج البلاغه صبحی الصالح، ص ۲۶۰ شماره ۱۸۲">*</span>.</span> بعضی<span class="footnote" rel="3" title="روح البیان، ج ۶، ص ۲۰۹">*</span> دیگر گفته‌اند: <em>رس</em> نام رودخانه‌ای بود که قوم رس در کنار آن منزل داشتند. و روایات<span class="footnote" rel="4" title="روح البیان، ج ۶، ص ۲۰۹">*</span> شیعه نیز مؤید این احتمال است. </p> <p>و کلمه عادا... عطف است بر جمله‌ <span class="aya" rel="25_37" data-words="2-3">قوم نوح</span> و تقدیر چنین است: و دمرنا عادا و ثمود و اصحاب الرس... -ما عاد و ثمود و اصحاب رس را هلاک کردیم . </p> <p> <span class="aya" rel="25_38" data-words="8-12">و قرونا بین ذلک کثیرا</span> -کلمه <em>قرن</em> به معنای مردمی است که در یک عصر زندگی می‌کنند و چه بسا بر خود عصر هم اطلاق بشود، و کلمه <em>ذلک</em> اشاره است به         <code class="page" rel="15,301"/> طوائفی که قبلا نام برده شد که اول آنان قوم نوح، و آخرشان اصحاب رس و یا قوم فرعون بودند. </p> <p>معنای آیه این است که: ما قوم عاد که قوم هود پیغمبر بودند و ثمود را که قوم صالح بودند و اصحاب رس و اقوامی بسیار را که در فاصله میان این اقوام زندگی می‌کردند، یعنی قوم نوح و اقوام بعد از ایشان را هلاک کردیم. </p> <p><code class="aya" rel="25_39"/> <span class="aya" rel="25_39" data-words="1-9">و کلا ضربنا له الأمثال و کلا تبرنا تتبیرا</span> کلمه <em>کلا</em> منصوب به فعلی است تقدیری که جمله‌ <span class="aya" rel="25_39" data-words="3-5">ضربنا له الأمثال</span> بر آن فعل دلالت دارد، چون مثل زدن در معنای تذکر و موعظه و انذار است. و <span class="phrase">کلمه <em rel="fa_25_39_9-9" data-sentence="5:29">تتبیر</em> به معنای پاره پاره کردن است.</span> و معنای آیه این است که: ما برای هر امتی مثالها زدیم و یک یک را پاره پاره ساختیم . </p> <p><code class="aya" rel="25_40"/> <span class="aya" rel="25_40" data-words="1-18">و لقد أتوا علی القریة التی أمطرت مطر السوء أ فلم یکونوا یرونها بل کانوا لا یرجون نشورا</span> این قریه‌ای که باران بلا، بر آن بارید قریه قوم لوط است که خدای تعالی بارانی از سنگ سجیل بر آن ببارید، و تفصیل داستانش در سوره‌های قبل گذشت. </p> <p>جمله‌ <span class="aya" rel="25_40" data-words="10-13">أ فلم یکونوا یرونها</span> استفهامی است توبیخی، چون قریه مذکور سر راه اهل حجاز به سوی شام قرار داشته است. </p> <p>و اینکه فرمود: <span class="aya" rel="25_40" data-words="14-18">بل کانوا لا یرجون نشورا</span> معنایش این است که از معاد نمی‌ترسند، و یا اصلا از معاد مایوسند، و چنین احتمالی نمی‌دهند، و این تعبیر نظیر جمله‌ <span class="aya" rel="25_11" data-words="1-3">بل کذبوا بالساعة</span> است که قبلا گذشت. و مراد از آن این است که: منشا اصلی تکذیب آنان بر کتاب و رسالت، و اندرز نگرفتن به این موعظه شافیه، و عبرت نگرفتنشان به آن چیزهایی که مایه اعتبار عبرت گیرندگان است، همانا این مساله اساسی است که اینان منکر معادند و به همین جهت دعوت انبیاء در آنان کمترین اثر را نداشته و هیچ حکمت و موعظه‌ای به دلهایشان راه نمی‌یابد. </p> <h3>بحث روایتی‌ <span class="title" rel="25_39 25_32 25_33 25_34 25_35 25_36 25_37 25_38 25_40"> (روایاتی در باره اصحاب رس و عذاب آنان و...) </span> </h3> <p> در کتاب عیون به سند خود از ابو الصلت هروی از حضرت رضا (ع) روایت کرده که امیر المؤمنین (ع) در حدیثی طولانی که راجع به داستان اصحاب رس<code class="page" rel="15,302"/> است فرمودند: اصحاب رس مردمی بودند که درخت صنوبری را می‌پرستیدند و نام آن را <em>شاه درخت</em> نهاده بودند و آن درختی بود که <em>یافث</em> فرزند نوح آن را بعد از داستان طوفان بر کنار چشمه‌ای به نام <em>روشن آب</em> کاشته بود و این قوم، دوازده شهر آباد پیرامون نهری به نام رس داشتند و نام آنها: آبان، آذر، دی، بهمن، اسفند، فروردین، اردیبهشت، خرداد، مرداد، تیر، مهر و شهریور بود که مردم فرس این اسامی را بر ماههای دوازده‌گانه خود قرار دادند، قوم نامبرده از آن صنوبر دوازده جوانه گرفته در هر یک از شهرهای خود، یکی را کاشتند و نیز از آن چشمه که گفتیم صنوبر بزرگ بر کنار آن بود-نهری به طرف آن جوانه‌ها و قریه‌ها بردند، و نوشیدن از آب آن نهرها را بر خود حرام کردند، به طوری که اگر کسی از آن نهرها می‌نوشید و یا به چهارپای خود می‌داد به قتلش می‌رساندند، چون می‌گفتند: زنده ماندن این دوازده خدا بستگی به آب این نهرها دارد پس سزاوار نیست کسی از آنها بخورد و مایه حیات خدایان را کم کند. </p> <p>و نیز در هر ماه یک روز را در یکی از آن شهرها عید می‌گرفتند و همگی در زیر درخت صنوبر آن شهر جمع شده قربانی‌هایی پیشکش و تقدیم آن می‌کردند، و آن قربانیها را در آتشی که افروخته بودند می‌سوزاندند، وقتی دود آن بلند می‌شد برای درخت صنوبر به سجده می‌افتادند و به گریه و زاری در می‌آمدند و شیطان هم از باطن درخت، با آنان حرف می‌زد. </p> <p>این عادت آنان در آن دوازده شهر بود تا آنکه روز عید شهر بزرگ فرا می‌رسید، نام این شهر <em>اسفندار</em> بود و پادشاهشان نیز در آنجا سکونت داشت و همه اهل شهرهای دوازده‌گانه در آنجا جمع شده به جای یک روز دوازده روز عید می‌گرفتند، و تا آنجا که می‌توانستند بیشتر از شهرهای دیگر قربانی می‌آوردند و عبادت می‌کردند، ابلیس هم وعده‌ها به ایشان می‌داد، و امیدوارشان می‌کرد (البته) بیشتر از آن وعده‌هایی که شیطانهای دیگر در اعیاد دیگر، از سایر درختان به گوششان می‌رسانیدند سالهای دراز بر این منوال گذشت و هم چنان بر کفر و پرستش درختان، ادامه دادند تا آنکه خداوند رسولی از بنی اسرائیل از فرزندان یهودا، به سوی ایشان فرستاد آن رسول مدتی آنها را به پرستش خدا و ترک شرک می‌خواند، ولی ایشان ایمان نیاوردند پیغمبر نامبرده، آن درختان را نفرین کرد تا خشک شدند چون چنین دیدند به یکدیگر گفتند: این مرد خدایان ما را جادو کرد، عده‌ای گفتند: نه، خدایان بر ما غضب کردند، چون دیدند که این مرد ما را می‌خواند تا بر آنها کفر بورزیم و ما هیچ کاری به آن مرد نکردیم و درباره آلهه خود غیرتی به خرج ندادیم، آنها هم قهر کردند و خشکیدند. </p> <p>لذا همگی رای را بر این نهادند که نسبت به آلهه خود غیرتی نشان دهند، یعنی آن<code class="page" rel="15,303"/> پیغمبر را بکشند. پس چاهی عمیق حفر کرده او را در آن افکندند و سر چاه را محکم بستندو آن قدر ناله او را گوش دادند تا برای همیشه خاموش گشت. دنبال این جنایت خدای تعالی عذابی بر ایشان مسلط کرد که همه را هلاک ساخت<span class="footnote" rel="1" title="عیون اخبار الرضا، ط نجف، ج ۱، ص ۱۶۳ و ۱۶۵">*</span>. </p> <p>و در نهج البلاغه، علی (ع) فرموده: کجایند صاحبان شهرهای رس که پیغمبران خود را کشتند و سنت‌های مرسلین را خاموش، و سنتهای جباران را احیاء کردند؟<span class="footnote" rel="2" title="روح المعانی، ج ۱۹، ص ۱۷">*</span>. </p> <p>و در کافی به سند خود از محمد بن ابی حمزه و هشام و حفص از امام صادق  (ع) روایت کرده که: چند نفر زن به خدمت امام صادق (ع) وارد شدند یکی از ایشان از مساحقه (جماع زنان با یکدیگر) پرسید، حضرت فرمود: حدش همان حد زنا است. آن دیگری پرسید آیا خدای تعالی این مساله را در قرآن کریم ذکر کرده؟ فرمود: بلی، پرسید در کجا است؟ فرمود: زنان رس<span class="footnote" rel="3" title="روح المعانی، ج ۱۹، ص ۱۷">*</span>. </p> <p>و در الدر المنثور است که ابن ابی الدنیا (در مذمت ملاهی) و بیهقی و ابن عساکر از جعفر بن محمد بن علی (ع) روایت کرده‌اند که دو نفر زن از آن جناب پرسیدند: آیا افتادن زن روی زنی دیگر را در کتاب خدا حرام می‌دانی؟ فرمود: بلی، این عمل همان زنان است که در عهد تبع می‌زیستند و آن زنان که با رس بودند. آن گاه اضافه کرده‌اند که هر نهر و چاهی را رس گویند، سپس فرمود: کسانی که چنین کنند بر ایشان جلباب و زره و کمربند و تاج و چکمه‌ای از آتش درست کرده روی همه آنها پارچه‌ای غلیظ و خشک و متعفن از آتش بر تنشان می‌کنند، آن گاه جعفر فرمود: این مساله را به همه زنان خود یاد دهید<span class="footnote" rel="4" title="روح المعانی، ج ۱۹، ص ۱۷">*</span>. </p> <p>مؤلف: قمی هم از پدرش از ابن ابی عمیر از جمیل از امام صادق (ع) روایتی در این معنا آورده<span class="footnote" rel="5" title="روح المعانی، ج ۱۹، ص ۱۷">*</span>. </p> <p>باز در تفسیر قمی به سند خود از حفص بن غیاث از امام صادق (ع) روایت کرده که در ذیل آیه: <span class="aya" rel="25_39" data-words="6-9">و کلا تبرنا تتبیرا</span> فرمود: یعنی کسرنا تکسیرا-شکستیم شکستنی  و آن گاه فرمود: این کلمه، لغت نبطی‌ها است<span class="footnote" rel="6" title="تفسیر قمی، ج ۲، ص ۱۱۴">*</span>. </p> <p>             <code class="page" rel="15,304"/> باز در همان کتاب در روایت ابی الجارود از امام باقر (ع) آمده که فرمود: اما آن قریه که باران بلا بر او بارید، <em>سدوم</em> قریه قوم لوط بود که خداوند سنگهایی از سجیل، یعنی از گل بر سرشان ببارید<span class="footnote" rel="1" title="تفسیر قمی، ج ۲، ص ۱۱۴">*</span>. </p> 
