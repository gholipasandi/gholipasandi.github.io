<h3 class="ayas">سوره یونس آیه‌های ۱۰۴ تا ۱۰۹</h3><code class="section" rel="10_104-109"/><h3>ترجمه آیات</h3> <p> <span class="trans" rel="10_104">بگو ای مردم اگر در دین من شک دارید، من کسانی را که شما جز خدا می‌پرستید نمی‌پرستم و تنها خدایی را می‌پرستم که شما را می‌میراند و من مامور شده‌ام که از مؤمنین باشم.  «۱۰۴» </span><span class="trans" rel="10_105"> (و به من وحی شده که:) وجه بندگی و دینداری را متوجه دین حنیف کن، و زنهار، زنهار که از مشرکین مباش.  «۱۰۵» </span><span class="trans" rel="10_106">و به جای خدا و جز او کسی و چیزی را که سود و زیانی برایت ندارد مخوان، که اگر چنین کنی از ستمکاران خواهی بود. <code class="page" rel="10,195"/> «۱۰۶» </span><span class="trans" rel="10_107"> و اگر خدا به تو محنتی برساند، هیچ کس به جز خدا نیست که آن را برطرف سازد،  (هم چنان که) اگر چیزی برای تو خواسته باشد کسی نیست که فضل و کرم او را برگرداند، او به هر یک از بندگانش هر چه بخواهد به کرم خود می‌رساند، و او آمرزگار و رحیم است.  «۱۰۷» </span><span class="trans" rel="10_108">بگو: هان ای مردم!از ناحیه پروردگارتان دین حق برایتان آمده، پس هر کس هدایت شود به نفع خود هدایت شده، و هر کس گمراه شود علیه خود گمراه شده و من مامور (به اجبار) شما نیستم.  «۱۰۸» </span><span class="trans" rel="10_109">و آنچه به سویت وحی می‌شود پیروی کن و خویشتن‌داری نما، تا خدا (بین تو و قومت) حکم کند که او بهترین حاکمان است «۱۰۹» </span></p>         <h3>بیان آیات</h3> <p> این آیات، آیات آخر سوره است که در آن خلاصه بیانات سوره آمده و اشاره‌ای اجمالی به مساله توحید، معاد و نبوت نیز نموده است. خداوند در این آیات رسول گرامی خود را دستور می‌دهد که از قرآن پیروی کند و منتظر آن باشد که خدای عز و جل بین او و امتش حکم کند. </p> <h3> <span class="title" rel="10_104">مراد از شک داشتن مشرکین در دین پیامبر (ص) در آیه: <span class="aya" rel="10_104" data-words="1-10">قل یا أیها الناس إن کنتم فی شک من دینی</span> </span> </h3> <p> <span class="aya" rel="10_104" data-words="1-10">قل یا أیها الناس إن کنتم فی شک من دینی...</span> در سابق مکرر گفته شد که دین عبارت است از سنتی که باید در زندگی پیروی شود، سنتی که پیروی آن سعادت انسان را تامین کند. و در این کلمه (دین) معنای اطاعت نیز نهفته است همانطور که خداوند می‌فرماید <span class="aya" rel="4_146" data-words="9-12">و أخلصوا دینهم لله</span><span class="footnote" rel="1" title="و دین خود را برای خدا خالص گردانیدند سوره نساء، آیه ۱۴۶&quot;">*</span> و بسا که به معنای جزاء استعمال می‌شود. </p> <p>و معنای جمله‌ <span class="aya" rel="10_104" data-words="5-10">إن کنتم فی شک من دینی</span> اینست که: اگر شما در دین من یعنی آن طریقه‌ای که پیموده‌ام و بر مشروعیت آن پافشاری دارم شک دارید. و شک کردن کسی در دین دیگری و در طریقه‌ای که او برای خود برگزیده به اینست که شک کند، آیا او بر دین خود پافشاری و استقامت می‌کند یا نه؟ و آیا دین او پا می‌گیرد و دوام می‌یابد یا خیر؟ و منشا این سؤال این بود که مشرکین طمع در زوال دین آن جناب را داشتند، و بسیار امیدوار بودند که بتوانند آن جناب را از دعوتش منصرف کنند و در نتیجه خود را از دعوت او به توحید و ترک خدایان رها سازند. </p> <p>و با در نظر داشتن این زمینه معنای آیه اینطور می‌شود: اگر شما شک دارید در اینکه خود من بر این دینی که شما را به آن می‌خوانم استقامت می‌کنم یا نه و یا شک دارید در این که دین من چیست و انگیزه و ریشه اصلی دعوتم را نفهمیده‌اید اینک من بطور صریح برای شما بیان می‌کنم   <code class="page" rel="10,196"/> </p><h3> <span class="title" rel="10_104 10_105 10_106 10_107 10_108 10_109">پیامبر (ص) با بیان استواری خود در راه توحید و نفی طریقه مشرکین، شک و تردید مشرکین را رفع می‌نماید</span> </h3> <p> و می‌گویم که من به هیچ وجه خدایان شما را نمی‌پرستم و تنها اللَّه تعالی را می‌پرستم. </p> <p>و اگر در جمله‌ <span class="aya" rel="10_104" data-words="18-23">و لکن أعبد الله الذی یتوفاکم</span> از میان اوصاف خدای تعالی صفت میراندن و توفی را ذکر کرد، بدین جهت است که بهانه مشرکین در پرستیدن خدایان این بود که پرستش خدایان باعث دفع ضرر و جلب نفع برای آنان می‌شود و به عبارتی ساده‌تر: بهانه‌ای هر چند موهوم و خرافی داشتند ولی در مساله مرگ دیگر هیچ بهانه‌ای نداشتند، و خودشان نیز معترف بودند که پرستش بتها هیچ تاثیری در خطر مرگ و ضرر آن ندارد، لذا فرمود: من تنها آن خدایی را می‌پرستم که جان شما را می‌گیرد. و اشاره کرد به اینکه اگر معیار در عبادت، دفع ضرر و جلب نفع است، شما نیز باید خدای تعالی را بپرستید، چون احتیاج به امنیت از ضرر و خطر مرگ دارید و این امنیت تنها به دست خدای تعالی است. </p> <p>علاوه بر این، انتخاب این صفت از میان صفات خدای تعالی اشاره‌ای هم به تهدید مشرکین دارد، چون آیات قبلی وعده قطعی عذاب به آنان می‌داد و وفات مشرکین میعاد عذابشان بود. مؤید اینکه این نکته نیز منظور بوده اینست که بعد از جمله‌ <span class="aya" rel="10_104" data-words="18-23">و لکن أعبد الله الذی یتوفاکم</span> فرمود: <span class="aya" rel="10_104" data-words="25-29">أمرت أن أکون من المؤمنین</span> و فهمانید که نجات مؤمنین جزء وعده‌ای است که در دو آیه قبل داد و فرمود: <span class="aya" rel="10_102" data-words="1-9">فهل ینتظرون إلا مثل أیام الذین خلوا من قبلهم</span>... <span class="aya" rel="10_103" data-words="10-11">ننج المؤمنین</span>. </p> <p>و معنای آیه این است: اگر در باره دین من شک دارید پس بدانید و یقین کنید که من خدایان شما را نمی‌پرستم، و لیکن تنها اللَّه را، یعنی آن کسی را می‌پرستم که به تکذیبگران وعده عذاب و به مؤمنین وعده نجات داده و به من امر فرموده که از مؤمنین باشم، همانطور که امر فرموده از عبادت آلهه اجتناب کنم. </p> <p><code class="aya" rel="10_105"/> <span class="aya" rel="10_105" data-words="1-6">و أن أقم وجهک للدین حنیفا</span> <span class="phrase">این جمله عطف است بر موضعی که جمله‌ <span class="aya" rel="10_104" data-words="24-26">و أمرت أن...</span> در کلام داشت، چون در معنای کن من المؤمنین-از مؤمنین باش است، در نتیجه صیغه امر <em rel="fa_10_105_3-3" data-sentence="184:38">اقم</em> عطف شده است به صیغه امر <em>کن</em> .</span> و اما اینکه اقامه وجه برای دین حنیف چه معنا دارد؟ در طول این تفسیر در چند نوبت معنایش را ذکر کردیم. </p> <p><code class="aya" rel="10_106"/> <span class="aya" rel="10_106" data-words="1-12">و لا تدع من دون الله ما لا ینفعک و لا یضرک</span> این آیه شریفه نهیی است بعد از نهیی دیگر از شرک ورزیدن، و بیان می‌کند که شرک ورزیدن، انسان را در زمره ستمگران داخل می‌سازد، و وقتی آدمی در زمره ستمگران قرار گرفت، آن تهدیدهایی که خدای تعالی در کلام خود به ستمگران کرده در حق آدمی محقق<code class="page" rel="10,197"/> می‌شود. </p> <h3> <span class="title" rel="10_104 10_106">نکته‌ای که در تعبیر لطیف در: <span class="aya" rel="10_104" data-words="11-14">فلا أعبد الذین تعبدون...</span> و <span class="aya" rel="10_106" data-words="2-12">لا تدع من دون الله ما لا ینفعک و لا یضرک</span> </span> </h3> <p> <span class="phrase">در این آیه دو تعبیر لطیف آمده: یکی اینکه وقتی سخن از دعاء دارد، تعبیر <span class="aya" rel="10_106" data-words="7-12">ما لا ینفعک و لا یضرک</span> -ما: چیزی که-را آورده و چون سخن از عبادت دارد، تعبیر <span class="aya" rel="10_104" data-words="13-17">الذین تعبدون من دون الله</span> -الذین: کسانی که-را می‌آورد، و لطف این دو تعبیر از این جهت است که عبادت به حسب طبع اقتضاء دارد که معبود دارای عقل و شعور باشد، و معلوم است که در باره چنین معبودی باید تعبیر <em rel="fa_10_104_12-12" data-sentence="456:554">الذین</em> آورده شود، ولی دعا هر چند که همواره و توأم با عبادت و خود نوعی عبادت است، لیکن وقتی مدعو متصف باشد به صفت لا ینفع و لا یضر دیگر جا ندارد تعبیر <em rel="fa_10_104_12-12" data-sentence="660:396">الذین</em> آورده شود، چون این تعبیر ذهن شنونده را دچار اشتباه می‌سازد، و شنونده خیال می‌کند که هر موجودی که مصداق تعبیر <em>کسانی که</em> باشد، یعنی صاحب علم و عقل می‌تواند نافع و مضر باشد، بدین جهت به جای آن تعبیر، تعبیر <em>چیزی که</em> را آورد تا اشاره کند به اینکه این خدایان که شما دست به دعایشان بر می‌دارید جمادند، و در حق جمادات کسی این احتمال را نمی‌دهد که روزی اراده نفع رساندن و یا ضرر زدن کنند.</span> </p> <p>علاوه بر اشاره مذکور اثر دیگری در این تعبیر هست، و آن بیان دلیل علت نهی از خواندن بتها است. </p> <p><code class="aya" rel="10_107"/> <span class="aya" rel="10_107" data-words="1-10">و إن یمسسک الله بضر فلا کاشف له إلا هو...</span> این جمله، حالیه و تتمه بیان آیه قبل است، و معنای مجموع دو آیه چنین است: به جای خدای تعالی حاجت از چیزی مخواه که نه سودی دارد و نه زیانی، در حالی که اگر خدای تعالی ضرری به تو برساند هیچ چیز و هیچ کس غیر خود او نمی‌تواند آن ضرر را از تو برگرداند و یا بردارد، و اگر چیزی برای تو بخواهد هیچ چیز و هیچ کس غیر خود او نمی‌تواند آن خیر را از تو برگرداند، پس قاهر و غالب تنها او است، و لا غیر. آری، او است که به مشیت و اراده‌اش خیر به بندگانش می‌رساند و با این حال غفور و رحیم نیز هست و گناهان بندگانش را می‌آمرزد و به آنان رحم می‌کند. و وقتی اللَّه تعالی متصف به چنین اوصافی است و وقتی غیر او از چنین اوصافی تهیدست است همین خود اقتضاء می‌کند عبادت و دعا را به وی اختصاص دهند. </p> <p><code class="aya" rel="10_108"/> <span class="aya" rel="10_108" data-words="1-9">قل یا أیها الناس قد جاءکم الحق من ربکم</span> منظور از <em>حق</em> که می‌فرماید به سوی شما انسانها آمده، یا قرآن است و یا دعوت حقه‌ای که قرآن مشتمل بر آن است، و جمله‌ <span class="aya" rel="10_108" data-words="10-11">فمن اهتدی...</span> اعلامی است عمومی، به اینکه همه انسانها در آنچه برای خود انتخاب می‌کنند آزادند، و هیچ کس نمی‌تواند آزادی در انتخاب را از کسی سلب کند. و این اعلام را بیان این حقیقت کرده که حق-همان حقی که به<code class="page" rel="10,198"/> سویشان آمده-دارای خاصیت و حکمی است، و آن اینست که هر کس به سوی آن راه یابد در حالی که راه یافته سودش عاید خودش می‌شود، و هر کس از آن روی بگرداند و راهی دیگر برود در حالی رفته که ضرر این انحراف عاید خودش می‌شود. پس، انسانها می‌توانند هر یک از این دو را که برای خود می‌پسندند انتخاب کنند، یا نفع و یا ضرر را. و او (رسول خدا) وکیل مردم نیست، تا کاری را که به عهده تک تک انسانها است او انجام دهد. بنا بر این، بیان آیه شریفه کنایه است از وجوب اهتداء مردم به سوی حق، چون نفعشان در آن است. </p> <p><code class="aya" rel="10_109"/> <span class="aya" rel="10_109" data-words="1-14">و اتبع ما یوحی إلیک و اصبر حتی یحکم الله و هو خیر الحاکمین</span> دستوری است به رسول خدا (ص) به اینکه تنها تابع آن فرامینی باشد که به خود او وحی می‌شود، و در برابر هر مصیبت و رنجی که در راه این تبعیت خواهد دید صبر کند. </p> <p>و نیز وعده‌ای است به اینکه خدای سبحان بزودی بین او و قومش حکم خواهد کرد، و او حکم نمی‌کند جز به نحوی که مایه روشنی چشم آن جناب باشد. و بنا بر این، آیه شریفه هم دستور به استقامت است و هم تسلیت بر مصائبی که آن جناب می‌بیند و هم وعده‌ای است به اینکه عاقبت خیر، تنها نصیب او است. </p> <p>آیه شریفه با حکم خدای تعالی ختم شده، همان حکمی که بخش عظیمی از آیات این سوره بر آن حکم اعتماد داشت-و خدا داناتر است. <code class="page" rel="10,199"/> </p>
