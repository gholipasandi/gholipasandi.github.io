<h3 class="ayas">سوره البقرة آیه‌های ۲۲۲ تا ۲۲۳</h3><code class="section" rel="2_222-223"/><h3>ترجمه آیات</h3> <p> <span class="trans" rel="2_222">از تو از مساله حیض می‌پرسند بگو آن آزاری است برای زنان پس باید که از زنان در حال حیض کناره گیری کنید و با ایشان نزدیکی جنسی ننمائید تا وقتی که پاک شوند پس همین که غسل کردند می‌توانید آن طور که خدا دستورتان داده با ایشان نزدیکی کنید که خدا مردم تائب را دوست می‌دارد و آنهایی را هم که در پی پاک شدن هستند دوست می‌دارد.  «۲۲۲» </span><span class="trans" rel="2_223">زنان شما کشتزار شمایند از هر طرف خواستید به کشتزار خود درآئید و در صدد پدید آوردن یادگاری و نسلی برای خود برآئید و از خدا پروا کنید و بدانید که شما او را دیدار خواهید کرد و مؤمنین را بشارت ده «۲۲۳» </span></p> <h3>بیان آیات</h3> <p>  <span class="aya" rel="2_222" data-words="1-7">و یسئلونک عن المحیض قل هو أذی</span>...  کلمه محیض مانند کلمه حیض مصدر حاضت المرأة-تحیض است، و معنایش جریان خون معروفی است که صفات مخصوصی دارد، و زنان حائض آن صفات را می‌شناسند، و چون این مصدر مختص زنان است لذا اسم فاعل آن را مذکر هم می‌آورند، و می‌گویند زن حائض، هم چنان که می‌گویند زن حامل. </p> <p>و کلمه اذی -بطوری که گفته‌اند-به معنای ضرر است، لیکن این حرف قابل خدشه است، چون اگر اذیت ضرر بود، باید صحیح باشد در مقابل نفع استعمال شود، همانطور که کلمه ضرر در مقابل کلمه نفع استعمال می‌شود، و معلوم است که هیچ وقت به جای دوای مضر نمی‌گوئیم: دوای موذی، چون موذی یک معنای دیگری غیر مضر را افاده می‌کند و بهمین جهت است که خدای تعالی فرموده: <span class="aya" rel="3_111" data-words="1-4">لن یضروکم إلا أذی</span><span class="footnote" rel="1" title="سوره آل عمران آیه ۱۱۱">*</span>. </p> <p>و اگر فرموده بود: لن یضروکم الا ضررا کلام فاسد می‌شد، و نیز اگر کلمه اذیت را به معنای ضرر بگیریم آن گاه در امثال آیه: <span class="aya" rel="33_57" data-words="1-6">إن الذین یؤذون الله و رسوله</span><span class="footnote" rel="2" title="کسانی که خدا و رسول را اذیت می‌کنند سوره احزاب آیه ۵۷&quot;">*</span> و آیه: <span class="aya" rel="61_5" data-words="8-16">لم تؤذوننی و قد تعلمون أنی رسول الله إلیکم</span><span class="footnote" rel="3" title="چرا مرا اذیت می‌کنید، با اینکه می‌دانید که من فرستاده خدا به سوی شمایم؟  &quot;سوره صف آیه ۵&quot;">*</span> دچار اشکال می‌شویم چون در اینگونه آیات کلمه  اذیت ظهوری در معنای ضرر ندارد، پس ظاهر این است که کلمه أذی به معنای هر عارضه‌ای باشد برای چیزی که ملایم با طبع آن نباشد، که این معنا به وجهی منطبق با معنای ضرر نیز هست. </p> <p>و اینکه محیض را اذی خوانده، به همان معنایی است که گفتیم، چون خون حیض که به عادت زنان مربوط است، از عمل خاصی حاصل می‌شود که طبیعت زن در مزاج خون طبیعی زن انجام می‌دهد، و مقداری از خون طبیعی او را فاسد، و از حال طبیعی خارج نموده، و به داخل رحم می‌فرستد، تا بدین وسیله رحم را پاک کند، و یا اگر جنین در آن باشد، با آن خون جنین را غذا دهد، و یا اگر بچه بدنیا آمده ماده اصلی برای ساختن شیر جهت کودک را آماده       <code class="page" rel="2,312"/> سازد. </p> <p>و بنا بر آن تفسیری که کلمه أذی را به معنای ضرر گرفتند، محیض را هم به معنای جمع شدن با زنان در حال حیض گرفته، و در معنای آیه گفته‌اند: از تو می‌پرسند آیا در چنین حالی جایز است با زنان جمع شد؟ جواب داده شده این عمل ضرر است، و درست هم هست چون پزشکان گفته‌اند: طبیعت زن در حال حیض سرگرم پاک کردن رحم، و آماده کردن آن برای حامله شدن است، و جماع در این حال نظام این عمل را مختل می‌سازد، و به نتیجه این عمل طبیعی یعنی به حمل و به رحم زن صدمه می‌زند. </p> <p> <span class="aya" rel="2_222" data-words="8-14">فاعتزلوا النساء فی المحیض، و لا تقربوهن</span>...  کلمه اعتزال که جمله فاعتزلوهن امر از آن است، به معنای عزلت گرفتن، و دوری گزیدن از معاشرت است، و نیز وقتی گفته می‌شود:  عزلت نصیبه، معنایش این است که من سهم او را مشخص نموده، و از سایر سهام جدا کردم، و کنار گذاشتم و کلمه قرب در مقابل کلمه بعد است، و این کلمه هم به خودی خود متعدی می‌شود، و هم با حرف من، و مراد از اعتزال ترک نزدیکی از محل خون است، که بیانش خواهد آمد. </p> <h3> <span class="title" rel="2_222 2_223">آراء طوائف و مذاهب مختلف در مساله محیض و رعایت اعتدال در نظریه اسلام در این باره</span> </h3> <p> طوائف مختلف مردم در مساله محیض آراء و مذاهبی مختلف دارند، یهود در این مساله شدت عمل به خرج می‌داد، و در حال حیض زنان، حتی از غذا و آب و محل زندگی و بستر زنان دوری می‌کرد، و در تورات نیز احکامی سخت در باره زنان حائض و کسانی که در محل زندگی و در بستر و غیره با ایشان نزدیکی می‌کنند وارد شده. </p> <p>و اما نصارا، در مذهب ایشان هیچ حکمی در باره اجتماع با زنان حائض، و نزدیک شدن به ایشان نیامده، و اما مشرکین عرب، آنان نیز در این باره هیچ حکمی نداشتند، جز اینکه ساکنین مدینه و دهات اطراف آن، از این کار اجتناب می‌کردند، و این بدان جهت بود که آداب و رسوم یهودیان در ایشان سرایت کرده بود، و همان سخت‌گیریهای یهود را در معاشرت با زنان حائض معمول می‌داشتند، و اما عربهای دیگر، چه بسا این عمل را مستحبّ هم می‌دانستند، و می‌گفتند جماع با زنان در حال حیض باعث می‌شود فرزندی که ممکن است پدید شود خونخوار باشد، و خونخواری در میان عشایر صحرانشین صفتی پسندیده بوده است. </p> <p>و به هر حال پس اینکه فرمود:  از زنان در حال حیض کناره‌گیری کنید هر چند ظاهرش امر به مطلق کناره‌گیری است همانطور که یهودیان می‌گفتند، و هر چند که برای تاکید این ظاهر بار دوم هم فرمود: <span class="aya" rel="2_222" data-words="12-14">و لا تقربوهن</span>، و لیکن جمله: <span class="aya" rel="2_222" data-words="19-23">فأتوهن من حیث أمرکم الله</span>، با در نظر داشتن اینکه منظور از آنجایی که خدا دستور داده همان مجرای خون است، که در آخر آیه است، خود قرینه است بر اینکه جمله:  فاعتزلوا، و جمله دوم یعنی‌ <span class="aya" rel="2_222" data-words="12-14">و لا تقربوهن</span> جنبه<code class="page" rel="2,313"/> کنایه دارند، نه تصریح، و مراد از آمدن زنان و نزدیکی با ایشان نزدیکی از محل خون است فقط، نه مطلق مخالطت و معاشرت، و نه مطلق تمتع و لذت‌گیری از آنان. </p> <p>پس معلوم شد اسلام در مساله حیض زنان راه وسط را اتخاذ کرده، راهی میانه در بین تشدید تمامی که یهود اتخاذ کرده، و در بین اهمال مطلقی که نصارا پیش گرفته‌اند، و آن راه میانه این است که مردان در هنگام عادت زنان از محل ترشح خون نزدیکی نکنند، و تمتعات غیر این را می‌توانند ببرند، و در جمله:  فی المحیض اسم ظاهر در جای ضمیر به کار رفته چون می‌توانست بفرماید: فاعتزلوا النساء فیه و نکته این تبدیل این است که منظور از محیض اول معنای مصدری کلمه است، و از محیض دوم زمان حیض است، پس کلمه دوم غیر کلمه اول است، و اگر ضمیر می‌آورد، قهرا به مرجعی بر می‌گشت که معنای آن منظور نبود. </p> <h3> <span class="title" rel="2_222 2_223">معنای طهارت و بررسی منشا پیدایش مفهوم طهارت و نجاست در بین مردم</span> </h3> <p> <span class="aya" rel="2_222" data-words="15-23">حتی یطهرن فإذا تطهرن فأتوهن من حیث أمرکم الله</span> کلمه طهارت-پاکی که در مقابلش کلمه نجاست-پلیدی قرار دارد از کلماتی است که معنایش در ملت اسلام دایر است، و احکام و خواصی برای آنها تشریع شده، و قسمت عمده‌ای از مسائل دینی را تشکیل می‌دهد، و این دو کلمه به خاطر اینکه بسیار بر سر زبانها است، حقیقتی شرعی و یا حد اقل حقیقت متشرعه‌ای گردیده است که معنای این دو جور حقیقت در فن اصول بیان شده. </p> <p>و اما معنای طهارت، چیزی است که همه مردم با وجود اختلافی که در زبانهایشان هست می‌دانند، و از همین جا باید دانست که طهارت از آن معانی است که اختصاص به یک قوم و دو قوم یا یک عصر و دو عصر ندارد، بلکه تمامی انسانها در زندگی خود با آن سروکار دارند. </p> <p>چون اساس زندگی بر تصرف در مادیات، و بوسیله آنها رسیدن به هدفهای زندگی است، باید از مادیت استفاده کند تا به مقاصد زندگی خود برسد، آری انسان هر چه را که می‌خواهد و طبعش متمایل به آن می‌شود بدین جهت است که در آن فایده و خاصیتی سراغ دارد، و به خاطر آن فایده به سوی آن چیز جذب می‌شود، و از همه فوایدی که آدمی دارد، فایده‌های مربوط به تغذی و تولید دامنه‌دارتر است، و با خیلی چیزها سروکار دارد. </p> <p>و این چیزهایی که مورد استفاده خوردن و تولید واقع می‌شود، گاهی مورد هجوم عوارضی واقع می‌شود، که آن صفات رغبت انگیزش را که بیشتر رنگ و بو و طعم است از دست می‌دهد، و دیگر انسان به آن چیزها رغبتی پیدا نمی‌کند، بلکه طبع آدمی از آن متنفر می‌شود، آن حالت اولی طهارت، و حالت دومی نجاست، نامیده می‌شود پس طهارت و نجاست<code class="page" rel="2,314"/> دو صفت وجودی است که در اشیا هست، اگر صفت اولی در چیزی وجود داشت، و مایه رغبت انسان در آن شد، آن چیز طاهر است و اگر صفت دومی پیدا شد، آن چیز پلید است. </p> <p>و اولین باری که انسان متوجه این دو معنا شد، در محسوسات به آن برخورد، آن گاه آن دو را در معقولات هم استعمال کرد، و لفظ در هر دو جور طهارت و نجاست بکار برد، چه طهارت و نجاست مادی و محسوس، و چه طهارت و نجاست معنوی مثلا طهارت حسب و نسب، و طهارت در عمل، و طهارت در اخلاق، و عقاید، و اقوال، و نجاست در آنها. </p> <p>این خلاصه گفتاری است که در معنای طهارت و نجاست از دیدگاه مردم باید دانست‌، </p><h3> <span class="title" rel="2_222 2_223">کلماتی که بر طهارت و نجاست مادی و معنوی دلالت دارند، و اینکه اسلام هر دو قسم طهارت و نجاست را معتبر شمرده است</span> </h3> <p> و اما نظافت، و نزاهت، و قدس، و سبحان، الفاظی هستند که از نظر معنا با لفظ طهارت نزدیکند، چیزی که هست نظافت به معنای طهارتی است که بعد از پلیدی در چیزی حاصل می‌شود،  مثلا لباس بعد از شسته شدن نظیف می‌شود، و بهمین جهت کلمه نظافت بخصوص در محسوسات استعمال می‌شود. </p> <p>و اما کلمه نزاهت در اصل به معنای دوری بوده، و اگر در طهارت استعمال شود، بطور استعاره استعمال شده است. </p> <p>و کلمه قدس و سبحان تنها مخصوص طهارت معنوی است. </p> <p>و همچنین کلمات قذارت و رجس قریب المعنای با کلمه نجاست است. لیکن قذارت در اصل به معنای دوری بوده: مثلا می‌گفتند:  ناقة قذور، یعنی شتری که، همیشه از گله شتران دوری می‌کند، و یا می‌گفتند:  رجل قاذورة یعنی مردی که به خاطر بد خلقیش با مردم نمی‌جوشد، و از مردم دوری می‌کند و حاضر نیست با آنان یک جا جمع شود، و رجل مقذر با فتحه میم، یعنی مردی که مورد نفرت و اجتناب مردم است. </p> <p>و نیز می‌گفتند:  قذرت الشی‌ء، و یا تقذرت الشی‌ء، و یا استقذرت الشی‌ء که در هر سه عبارت معنا این است که من از فلان چیز بدم می‌آید، و بنا بر این استعمال قذارت در معنای نجاست در اصل استعمالی مجازی بوده چون نجاست هر چیزی مستلزم آن است که انسان از آن دوری کند. </p> <p>و همچنین کلمه رجس، و کلمه رجز به کسره را، و گویا اصل در معنای رجز هول و وحشت بوده، پس دلالت آن بر نجاست نیز به استعاره است. </p> <p>و اسلام معنای طهارت و نجاست را معتبر شمرده، و همچنین طهارت و نجاست مادی و معنوی هر دو را پذیرفته، بلکه در معارف کلیه و در قوانین مقرره نیز سرایت داده، بعضی قوانین را طاهر، و بعضی را نجس خوانده، از آن جمله می‌فرماید: <span class="aya" rel="2_222" data-words="12-16">و لا تقربوهن حتی یطهرن</span> که منظور<code class="page" rel="2,315"/> از این طهارت پاکی از حیض است، <span class="aya" rel="74_4" data-words="1-3">و ثیابک فطهر</span><span class="footnote" rel="1" title="جامه‌ات را پاک کن سوره مدثر آیه ۴&quot;">*</span> <span class="aya" rel="5_6" data-words="61-64">و لکن یرید لیطهرکم</span><span class="footnote" rel="2" title="ولی می‌خواهد بوسیله این قوانین پاکتان کند سوره مائده آیه ۷&quot;">*</span> <span class="aya" rel="5_41" data-words="56-63">أولئک الذین لم یرد الله أن یطهر قلوبهم</span><span class="footnote" rel="3" title="آنها کسانی هستند که خدا نخواسته دلهاشان را پاک کند سوره مائده آیه ۴۴&quot;">*</span> <span class="aya" rel="56_79" data-words="1-4">لا یمسه إلا المطهرون</span><span class="footnote" rel="4" title="کسی جز پاکان با آن کتاب تماس ندارد سوره واقعه آیه ۷۹&quot;">*</span>. </p> <p>شریعت اسلام همچنین یک عده چیزهایی را نجس شمرده، مانند خون، و بول، و غائط، و منی، از انسان و بعضی حیوانات، و پاره‌ای حیوانات زنده چون خوک، و حکم کرده به اینکه در نماز و خوردن و نوشیدن از آنها اجتناب شود و اموری را هم طهارت خوانده، مانند شستشوی جامه و بدن از نجاستی که به آنها برخورده که آن را طهارت خبیثیه خوانده، و طهارت با وضو و غسل آن طور که در کتب فقهی شرح داده شده به دست می‌آید و آن را طهارت حدثیه خوانده. </p> <h3> <span class="title" rel="2_222 2_223">اسلام دین توحید است و تمام فروع آن به همان اصل بر می‌گردد. اصل توحید طهارت و بقیه معارف آن نیز طهارتها هستند</span> </h3> <p> و در سابق هم گذشت که بیان کردیم اسلام دین توحید است، و تمامی فروع آن به همان اصل واحد بر می‌گردد، و آن اصل واحد است، که در تمامی فروع دین منتشر شده است. </p> <p>از اینجا روشن می‌گردد که اصل توحید، طهارت هم هست، طهارت کبرا نزد خدای سبحان، و بعد از این طهارت کبرا و اصلی، بقیه معارف کلیه نیز طهارت‌هایی است برای انسان، و بعد از آن معارف کلیه اصول اخلاق فاضله نیز طهارت باطن از رذائل است، و بعد از اصول اخلاقی احکام عملی نیز که به منظور صلاح دنیا و آخرت بشر تشریع شده طهارت‌هایی دیگر است، و آیات مذکوره نیز بر همین مقیاس انطباق دارد، هم آیه‌ <span class="aya" rel="5_6" data-words="63-64">یرید لیطهرکم</span><span class="footnote" rel="5" title="سوره مائده آیه ۷">*</span> و هم آیه: <span class="aya" rel="33_33" data-words="30-32">و یطهرکم تطهیرا</span><span class="footnote" rel="6" title="سوره احزاب آیه ۳۳">*</span> و هم آیات دیگری که در معنای طهارت وارد شده. </p> <p>حال برگردیم به مطلبی که داشتیم، و می‌گوئیم طهارت در جمله: <span class="aya" rel="2_222" data-words="15-16">حتی یطهرن</span> به معنای قطع شدن جریان خون از زنان است، و در جمله: <span class="aya" rel="2_222" data-words="17-18">فإذا تطهرن</span> یا به معنای شستن محل خون است، و یا به معنای غسل کردن است، و جمله: <span class="aya" rel="2_222" data-words="19-23">فأتوهن من حیث أمرکم الله</span>... ، امری است که تنها جواز را می‌رساند، و دلالت بر وجوب ندارد، چون بعد از نهی واقع شده، و می‌خواهد بطور کنایه بفهماند: بعد از پاک شدن، و یا غسل کردن زن، نزدیکی کردن با او جایز است، و این ادبی است الهی و لایق به قرآن کریم، و اگر امر نامبرده را مقید کرد به قید             <code class="page" rel="2,316"/> <span class="aya" rel="2_222" data-words="22-23">أمرکم الله</span> برای این بود که آن ادب را تکمیل کرده باشد چون عمل جماع در نظر بدوی امری است لغو، و لهو، لذا آن را مقید کرد به امر خدا، و با این قید از اموری قرارش داد که خدا تکوینا به آن امر کرده، تا دلالت کند بر اینکه جماع یکی از اموری است که تمامیت نظام نوع انسانی هم در حیاتش و هم در بقایش منوط به آن است، پس سزاوار نیست چنین امری را بازیچه قرار داد، بلکه باید از دیدگاه یکی از اصول نوامیس تکوینیش نظر کرد. </p> <p>و آیه شریفه: <span class="aya" rel="2_222" data-words="19-23">فأتوهن من حیث أمرکم الله</span> از نظر سیاق شباهت به آیه شریفه: <span class="aya" rel="2_187" data-words="26-33">فالآن باشروهن و ابتغوا ما کتب الله لکم</span><span class="footnote" rel="1" title="حالا دیگر می‌توانید با زنان بیامیزید، و آنچه خدا مقدرتان کرد طلب کنید سوره بقره آیه ۱۸۷&quot;">*</span>. </p> <p>و آیه: <span class="aya" rel="2_223" data-words="4-10">فأتوا حرثکم أنی شئتم، و قدموا لأنفسکم</span><span class="footnote" rel="2" title="پس از هر راه و هر جور که خواستید به کشتزار خود روید، و بر خود مقدم بدارید سوره بقره آیه ۲۲۳&quot;">*</span> دارد، پس از این شباهت چنین به نظر می‌رسد که مراد از امر به آمدن در آیه مورد بحث، امر تکوینی است، که خلقت و تکوین انسان هم بر آن دلالت دارد، چون خلقتش مجهز به اعضایی است که اگر مساله تناسل نبود اعضایی زاید و بیهوده بود، و نیز مجهز به قوایی است که انسان را به عمل زناشویی دعوت می‌کند، تا نسل بشر قطع نگردد، پس امر نامبرده امر شرعی نیست، هم چنان که منظور از کتابت در جمله: <span class="aya" rel="2_187" data-words="28-33">و ابتغوا ما کتب الله لکم</span> نیز همین مساله توالد و تناسل است، و این معنا به خوبی از آیه استفاده می‌شود. </p> <p>البته ممکن است بگوئیم: مراد از امر دستور شرعی است، و می‌خواهد مساله ازدواج و تناسل را بطور کفایی واجب کند، به این معنا که بر عموم انسانها واجب است نسلی برای بعد از خود درست کنند، اگر چند نفر این کار را کردند، تکلیف از دیگران ساقط است، مانند سایر واجبات کفایی، که زندگی جز با انجام آنها تامین نمی‌شود، لیکن این احتمال بعید است. </p> <p>بعضی از مفسرین به این آیه استدلال کرده‌اند بر اینکه جمع شدن با زنان از عقب حرام است، ولی استدلال بسیار سست و ناپسند است، برای اینکه منشا و اساس آن یکی از دو پندار است، که هر دو غلط است، یا گمان کرده‌اند که مفهوم پس نزد ایشان شوید از آنجا که خدا دستور داده، این است که از عقب نزدیک نشوید، که این مفهوم لقب است، و قطعا حجت نیست و این عبارت که فرمان تکوینی خدا به اینکه باید نسل بشر حفظ شود با نزدیکی از جلو اطاعت می‌شود، هیچ ربطی به حلیت و حرمت سایر اقسام نزدیکی ندارد. </p> <p>و یا اینکه پنداشته‌اند: امر به هر چیزی دلالت دارد بر نهی از ضد آن، که نیز قطع داریم     <code class="page" rel="2,317"/> بر ضعف چنین دلالتی. </p> <p>علاوه بر اینکه اگر بطور کلی صیغه امر دلالت بر وجوب کند، در خصوص جمله مورد بحث دلالت ندارد، برای اینکه امر در آن بعد از نهی واقع شده و در علم اصول مسلم شده که امر به دنبال نهی تنها می‌فهماند حالا دیگر نهیی نیست، و آن عمل در این صورت جایز است این در صورتی است که خواسته باشند به امر در فاتوهن استدلال کنند، و اگر به امر در جمله <span class="aya" rel="2_222" data-words="20-23">من حیث أمرکم الله</span> استدلال کنند، باید پرسید: آیا امر نامبرده را امر تکوینی می‌دانید، یا تشریعی اگر تکوینی باشد، که از دلالت لفظی خارج است، زبان ندارد، تا با آن استدلال شود، و اگر تشریعی باشد، تازه بر وجوب کفایی دلالت می‌کند و ما بر فرض که در مساله آیا امر به هر چیز دلالت بر نهی از ضد آن دارد یا نه قائل شویم که دلالت دارد، در اوامری قائل می‌شویم که بخواهد تکلیفی را بطور عینی و مولوی واجب کند، نه بطور کفایی و یا ارشادی. </p> <p> <span class="aya" rel="2_222" data-words="24-30">إن الله یحب التوابین و یحب المتطهرین</span> توبه به معنای برگشتن به سوی خدای سبحان است و تطهر به معنای پذیرفتن و شروع به طهارت است، یا بگو صرفنظر کردن جدی از پلیدی و برگشتن به اصل یعنی طهارت است، پس در نتیجه هر دو عنوان توبه و تطهر در مورد اوامر و نواهی خدا، و مخصوصادر مورد طهارت و نجاست صادقند، چون گردن نهادن به اوامر خدا و دست برداری از هر چیز که خدا نهی کرده، هم تطهر از قذارت است، که مخالف اصل و مفسده‌آور است، و هم توبه و بازگشت به سوی خدا است، و بهمین مناسبت بوده که خدای تعالی حکم در آیه را با جمله: <span class="aya" rel="2_222" data-words="24-30">إن الله یحب التوابین و یحب المتطهرین</span>... تعلیل نموده. </p> <p>چون لازم است میان حکم و علتی که برای آن ذکر می‌شود مناسبت و انطباقی باشد، و در آیه مورد بحث چند حکم آمده، یکی دوری کردن از جماع در حال حیض، و یکی انجام این عمل در غیر آن حال، و از آنجایی که توابین و متطهرین در جمله مورد بحث مطلق آمده، تمامی مراتب توبه و طهارت را به بیانی که گذشت شامل می‌شود. </p> <p>و چون کلمه توابین صیغه مبالغه و به معنای کسی است که بسیار توبه می‌کند، بعید نیست این مبالغه را از کلمه متطهرین نیز استفاده کنیم، در نتیجه کثرت در توبه و طهارت از هر جهت استفاده شود، هم کثرت از جهت نوع توبه و طهارت، و هم از جهت عدد آن دو، آن وقت معنا چنین می‌شود که خدا همه انواع توبه را دوست می‌دارد، چه اینکه با استغفار باشد و چه اینکه با امتثال همه اوامر و نواهی او باشد، و چه با معتقد شدن به همه اعتقادات حقه باشد، و نیز خدا همه انواع تطهر را دوست می‌دارد، چه اینکه با گرفتن وضو و انجام غسل باشد، <code class="page" rel="2,318"/> و چه اینکه با انجام اعمال صالحه باشد، و چه اینکه با کسب علوم حقه باشد، هم همه این انواع توبه و تطهر را دوست می‌دارد، و هم تکرار آن دو را. </p> <p><code class="aya" rel="2_223"/> <span class="aya" rel="2_223" data-words="1-7">نساؤکم حرث لکم، فأتوا حرثکم أنی شئتم</span> کلمه حرث مصدر و به معنای زراعت است، و مانند زراعت بر زمینی هم که در آن زراعت می‌شود اطلاق می‌گردد، هم می‌گویند:  این گندمها کشت و زرع فلانی است، و هم می‌گویند:  این زمین زراعت فلانی است، و کلمه انی از اسمای شرط است، که مانند کلمه متی در خصوص زمان استعمال می‌شود، البته گاهی در مکان هم بکار می‌رود هم چنان که در قرآن آمده: <span class="aya" rel="3_37" data-words="21-30">یا مریم أنی لک هذا، قالت هو من عند الله</span><span class="footnote" rel="1" title="مریم این طعام از کجا برایت آماده شد، گفت از ناحیه خدا سوره آل عمران آیه ۳۷&quot;">*</span>. </p> <p>حال اگر در آیه مورد بحث به معنای مکان باشد، معنا چنین می‌شود شما به کشتزار خود وارد شوید، از هر محلی که خواستید، و اگر به معنای زمان باشد معنایش این می‌شود  شما هر وقت خواستید به کشتزار خود بروید. </p> <p>و به هر معنا که باشد می‌خواهد اطلاق را برساند، مخصوصا با قید شئتم این اطلاق روشن‌تر به چشم می‌خورد، و این همان مانعی است که نمی‌گذارد جمله‌ <span class="aya" rel="2_223" data-words="4-5">فأتوا حرثکم</span> دلالت بر وجوب کند، چون معنا ندارد عملی را واجب کنند و به دنبالش اختیار انجام آن را به خود واگذار نمایند. </p> <p>این را هم باید بدانیم که آوردن جمله:  زنان شما کشتزار شمایند قبل از بیان فاتوا حرثکم و نیز تعبیر از زنان برای بار دوم به کشتزار خالی از این دلالت نیست، که مراد توسعه و آزادی دادن در عمل زناشویی است، یا از نظر مکان و یا از نظر زمان البته مکانی که زنان انتخاب کنند، نه آنجایی که مردان از زنان انتخاب کنند، حال اگر اطلاق تنها از نظر مکان باشد، دیگر آیه شریفه متعرض اطلاق نیست، و در نتیجه آیه قبلی که می‌فرمود: <span class="aya" rel="2_222" data-words="8-11">فاعتزلوا النساء فی المحیض</span>، و جمله <span class="aya" rel="2_222" data-words="12-16">و لا تقربوهن حتی یطهرن</span>... تعارضی ندارد. </p> <p>و اگر اطلاق آیه تنها از نظر زمان باشد، آن وقت این اطلاق بوسیله محیض تخصیص می‌خورد، برای اینکه آیه محیض مشتمل بر کلمه‌ای است که نمی‌گذاردآیه بوسیله آیه حرث نسخ شود، و آن کلمه اذی است، که می‌فهماند محیض آزاری است، و اصلا علت تشریع حرمت نزدیکی با زنان در حیض همین آزار بودن حیض است، و معلوم است ما دام که حیض هست آزار هم هست، و این نسخ بردار نیست. </p> <p>و نیز علت دیگری که نمی‌گذارد نسخ نامبرده صورت بگیرد، این است که آیه محیض   <code class="page" rel="2,319"/> دلالت دارد بر اینکه حرمت اجتماع با زنان در حال حیض خود نوعی تطهیر زنان از پلیدی است، و خدای سبحان همیشه تطهیر را دوست می‌دارد، و بر بندگان خود منت می‌گذارد، که تطهیرشان کرده می‌فرماید: <span class="aya" rel="5_6" data-words="54-68">ما یرید الله لیجعل علیکم من حرج و لکن یرید لیطهرکم، و لیتم نعمته علیکم</span><span class="footnote" rel="1" title="خدا نمی‌خواهد شما را به زحمت اندازد، بلکه می‌خواهد پاکتان کند و نعمت خود بر شما تمام کند سوره مائده آیه ۷&quot;">*</span>. </p> <p>و معلوم است که این معنا قابل نسخ نیست، و نمی‌شود آن را با امثال آیه: <span class="aya" rel="2_223" data-words="1-7">نساؤکم حرث لکم، فأتوا حرثکم أنی شئتم</span>... ، مقید کرد چون این آیه اولا می‌خواهد آزادی دهد، و علت آزاد شدن مردم با علت تحریم یعنی آزار بودن حیض جمع می‌شود، و در نتیجه در برداشتن حرمت کاری نمی‌تواند بکند، و ثانیا آیه حرث مشتمل بر جمله: <span class="aya" rel="2_223" data-words="8-10">و قدموا لأنفسکم</span>... است، که به خوبی از آن استفاده می‌شود که حرث بودن زنان نمی‌تواند ناسخ آیه محیض باشد، چه بعد از آن آیه نازل شده باشد، و چه قبل از آن </p><h3> <span class="title" rel="2_223 2_222">حاصل کلام در معنای جمله زنان شما کشتزار شمایند </span> </h3> <p> پس حاصل کلام در معنای آیه این شد که نسبت زنان به جامعه انسانی نسبت کشتزار است به انسان کشت‌کار، همانطور که کشتزار برای بقای بذر لازم است، و اگر نباشد بذرها به کلی نابود می‌شود، و دیگر غذایی برای حفظ حیات و ابقای آن نمی‌ماند، همچنین اگر زنان نباشند نوع انسانی دوام نمی‌یابد، و نسلش قطع می‌شود، آری خدای سبحان تکون و پدید آمدن انسان، و یا بگو به صورت انسان در آمدن ماده را تنها در رحم مادران قرار داده، و از سوی دیگر طبیعت مردان را طوری قرار داده که متمایل و منعطف به سوی زنان است با اینکه مقداری از آن ماده اصلی در خود مردان هم وجود دارد، و در نتیجه میان دو دسته از انسانها مودت و رحمت قرار داده و چون چنین بوده قطعا غرض از پدید آوردن این جذبه و کشش، پدید آوردن وسیله‌ای بوده برای بقای نوع، پس دیگر معنا ندارد، آن را مقید به وقتی و یا محلی معین نموده، از انجام آن در زمانی و مکانی دیگر منع کند، بله مگر آنکه در یک موردی خاص انجام این عمل مزاحم با امری دیگر شود، امری که فی نفسه واجب بوده، و اهمالش جایز نباشد، و با این بیان معنای جمله: <span class="aya" rel="2_223" data-words="8-10">و قدموا لأنفسکم</span> به خوبی روشن می‌شود. </p> <p>یکی از تفسیرهای عجیب و غریب استدلالی است که بعضی به جمله <span class="aya" rel="2_223" data-words="1-3">نساؤکم حرث لکم</span>... کرده‌اند، بر اینکه در هنگام جماع عزل یعنی بیرون ریختن نطفه جایز است، با اینکه آیه شریفه هیچ نظری به این جهت ندارد، تا اطلاقش شامل آن شود، نظیر این حرف تفسیر دیگری است که گفتن بسم اللَّه قبل از جماع را از جمله: <span class="aya" rel="2_223" data-words="8-10">و قدموا لأنفسکم</span>... استفاده کرده   <code class="page" rel="2,320"/> است. </p> <h3> <span class="title" rel="2_223 2_222">امر به ازدواج و تناسل و دیگر دستوراتی که مربوط به زندگانی دنیوی است به امر به عبادت و ذکر خدا منتهی می‌شوند</span> </h3> <p>  <span class="aya" rel="2_223" data-words="8-20">و قدموا لأنفسکم، و اتقوا الله، و اعلموا أنکم ملاقوه، و بشر المؤمنین</span>...  گفتیم: مراد از اینکه فرمود: <span class="aya" rel="2_223" data-words="9-10">قدموا لأنفسکم</span> -که یا خطاب به مردان است، و یا به مردان و زنان هر دو، -واداشتن انسانها به ازدواج و تناسل است، تا نوع بشر در زمین باقی بماند، و این هم معلوم است که غرض خدای سبحان از بقای نوع بشر در زمین، بقای دین او، و ظهور توحید و پرستش او است، و برای این است که جوامع بشری باشند تا با تقوای عمومی خود او را بپرستند، هم چنان که فرمود: <span class="aya" rel="51_56" data-words="1-8">و ما خلقت الجن و الإنس إلا لیعبدون</span><span class="footnote" rel="1" title="من جن و انس را نیافریدم مگر برای اینکه مرا بپرستند سوره ذاریات آیه ۵۶&quot;">*</span>. </p> <p>بنا بر این اگر دستوراتی می‌دهد که با حیات آنان و بقایشان مرتبط است، برای این است که به این وسیله آنان را به عبادت پروردگارشان برساند، نه برای اینکه بیشتر به دنیا بگروند، و در شهوات شکم و فرج فرو رفته، در وادی غی و غفلت سرگردان شوند. </p> <p>پس مراد از جمله و برای خود مقدم بدارید هر چند مساله توالد و تقدیم داشتن افرادی جدید الوجود به بشریت و جامعه است، بشریتی که همه روز افراد زیادی از آن دستخوش مرگ و فنا می‌شود، و به مرور زمان عددش نقصان می‌پذیرد، و لیکن این مطلوبیت فی نفسه نیست غرض به خود توالد تعلق نگرفته، بلکه برای این است که با توالد و آمدن افرادی جدید به روی زمین ذکر خدای سبحان در زمین باقی بماند، و افراد صالحی دارای اعمال صالح پدید آیند، تا خیرات و مثوباتشان هم عاید خودشان شود، و هم عاید پدرانی که باعث پدید آمدن آنان شدند، هم چنان که فرمود: <span class="aya" rel="36_12" data-words="5-10">و نکتب ما قدموا و آثارهم</span><span class="footnote" rel="2" title="ما هم اعمال خود آنان را می‌نویسیم، و هم آثارشان را سوره یس آیه ۱۲&quot;">*</span>. </p> <p>بیانی که از نظر خواننده گذشت این احتمال را تایید می‌کند که مراد از تقدیم برای خود از پیش فرستادن اعمال صالح است، برای روز قیامت، هم چنان که در جایی دیگر فرموده: <span class="aya" rel="78_40" data-words="5-10">یوم ینظر المرء ما قدمت یداه</span><span class="footnote" rel="3" title="روزی که هر کسی به تماشای آنچه از پیش فرستاده می‌ایستد سوره نبا آیه ۴۱&quot;">*</span> و نیز فرموده: <span class="aya" rel="73_20" data-words="71-84">و ما تقدموا لأنفسکم من خیر، تجدوه عند الله هو خیرا و أعظم أجرا</span><span class="footnote" rel="4" title="و آنچه را از پیش برای خود فرستادید، نزد خدایش می‌یابید، که اگر خیر بود خیرتر شده، و اجری عظیم دارد سوره مزمل آیه ۲۰&quot;">*</span>. </p> <p>پس جمله: <span class="aya" rel="2_223" data-words="8-17">و قدموا لأنفسکم و اتقوا الله و اعلموا أنکم ملاقوه</span><span class="footnote" rel="5" title="از پیش برای خود بفرستید، و از خدا بترسید، و بدانید که روزی آنچه را کرده‌اید خواهید دید">*</span> از نظر سیاق نظیر آیه:           <code class="page" rel="2,321"/> <span class="aya" rel="59_18" data-words="1-20">یا أیها الذین آمنوا اتقوا الله، و لتنظر نفس ما قدمت لغد، و اتقوا الله إن الله خبیر بما تعملون</span><span class="footnote" rel="1" title="ای کسانی که ایمان آورده‌اید، از خدا بترسید و هر فردی نگران عملی باشد که برای فردا از پیش می‌فرستد، و از خدا بترسید، که خدا به آنچه می‌کنید با خبر است سوره حشر آیه ۱۸&quot;">*</span> می‌باشد. </p> <p>پس مراد از جمله مورد بحث و خدا داناتر است تقدیم عمل صالح و تقدیم اولاد به این امید است که اولاد نیز افرادی صالح برای جامعه باشند، و مراد از جمله: <span class="aya" rel="2_223" data-words="11-13">و اتقوا الله</span>... تقوا به صورت عمل صالح در خصوص نزدیکی با حرث است، و خلاصه می‌خواهد بفرماید در نزدیکی با زنان از حدود خدا تعدی نکنید و پاس حرمت خدا را بدارید، و محارم خدا را هتک مکنید و مراد از جمله: <span class="aya" rel="2_223" data-words="14-17">و اعلموا أنکم ملاقوه</span>... تشویق به تقوا و شکافتن معنای آن است، می‌فرماید از روز لقای اللَّه و سوء حساب بترسید، هم چنان که در آیه سوره حشر هم که می‌فرمود: <span class="aya" rel="59_18" data-words="13-20">و اتقوا الله إن الله خبیر بما تعملون</span>... تقوا به معنای ترس از خداست، و اطلاق کلمه بدانید و اراده لازمه آن که همان مراقبت و تحفظ و اتقا باشد، امری است که در کلام شایع است، از آن جمله خدای عز و جل فرموده: <span class="aya" rel="8_24" data-words="13-21">و اعلموا أن الله یحول بین المرء و قلبه</span><span class="footnote" rel="2" title="و بدانید که خدا میان هر کس و قلب او حائل است سوره انفال آیه ۲۴&quot;">*</span> که منظور از آن لازمه آن است، که همان تقوا باشد، یعنی بترسید و پروا داشته باشید، از حائل شدن خدا میان شما و دلهایتان، و چون عمل صالح و ترس از روز حساب از لوازم خاصه ایمان بود، لذا در آخر کلام فرمود: <span class="aya" rel="2_223" data-words="18-20">و بشر المؤمنین</span>، همانطور که دیدیم در آیه سوره حشر عنوان مؤمنین را در اول آیه آورده فرمود: <span class="aya" rel="59_18" data-words="1-4">یا أیها الذین آمنوا</span>. </p> <h3>بحث روایتی‌ <span class="title" rel="2_222 2_223"> در ذیل آیات گذشته مربوط به حیض، طهارت... </span> </h3> <p> در الدر المنثور است که احمد. و عبد اللَّه بن حمید. و دارمی، و مسلم، و ابو داود، و ترمذی، و نسایی، و ابن ماجه، و ابو یعلی، و ابن منذر، و ابو حاتم، و نحاس.  در کتاب ناسخش، و ابو حیان، و بیهقی در سنن خود، همگی از انس روایت کرده‌اند که یهود وقتی زنانشان حیض می‌شدند او را از خانه بیرون می‌کردند، و در خوردن و نوشیدن با او شرکت نمی‌کردند، و در یک خانه با او بسر نمی‌بردند، مساله از رسول خدا ص سؤال شد، در پاسخ این آیه نازل شد، <span class="aya" rel="2_222" data-words="1-11">و یسئلونک عن المحیض، قل هو أذی فاعتزلوا النساء فی المحیض</span>... ، رسول خدا ص فرمود: با زنان حائض در یک خانه زندگی     <code class="page" rel="2,322"/> بکنید، و هر کار دیگری انجام بدهید الا جماع، این معنا به گوش یهود رسید، گفتند این مرد مثل اینکه تصمیم گرفته هر چه را که ما داریم با آن مخالفت کند، به دنبال این سخن اسید بن خضیر، و عباد بن بشر، نزد رسول خدا شده گفتند: یهود چنین و چنان گفتند، آیا ما به گفته آنان از اجتماع با زنان اجتناب کنیم؟ چهره رسول خدا از شنیدن این سخن متغیر شد بطوری که ما گمان کردیم بر آن دو نفر خشم گرفته، ولی وقتی آن دو نفر بیرون می‌رفتند، شخصی ظرفی شیر جهت آن جناب هدیه می‌آورد، رسول خدا ص در پی آن دو نفر فرستاد، تا از آن شیر بنوشند آن دو فهمیدند رسول خدا ص از آنان خشمگین نشده.<span class="footnote" rel="1" title="الدر المنثور ج ۱ ص ۲۵۸">*</span> و در الدر المنثور از سدی روایت کرده که در تفسیر آیه: <span class="aya" rel="2_222" data-words="1-4">و یسئلونک عن المحیض</span> گفته: این آیه در پاسخ ثابت بن دحداح نازل شد، چون سائل او بوده. </p> <p>مؤلف: نظیر این روایت از مقاتل هم نقل شده. </p> <p>و در تهذیب از امام صادق ع روایت آمده که در ضمن آن در باره جمله:  <span class="aya" rel="2_222" data-words="19-23">فأتوهن من حیث أمرکم الله</span>... ، فرموده: این جمله در باره طلب فرزند است، می‌فرماید: فرزند را از راهی که خدا دستور داده طلب کنید.<span class="footnote" rel="2" title="تهذیب ج ۷ ص ۴۱۴">*</span> و در کافی است که از امام صادق ع پرسیدند، مردی که زنش حائض است چه بهره‌ای از او می‌تواند داشته باشد؟ فرمود: همه چیز الا جلو بعینه.<span class="footnote" rel="3" title="فروع کافی ج ۵ ص ۵۳۸">*</span> و نیز در همان کتاب از آن جناب پرسیدند: زنی که در آخرین روز عادت خون حیضش قطع شده چه حکمی دارد؟ فرمود: اگر همسرش دچار طغیان شهوت شود باید دستورش دهد محل خون را بشوید، آن گاه اگر خواست می‌تواند قبل از غسل با او نزدیکی کند، و در روایتی دیگر آمده که اضافه فرمود: ولی غسل کردن بهتر است.<span class="footnote" rel="4" title="فروع کافی ج ۵ ص ۵۳۹">*</span> مؤلف: روایات در این معانی بسیار زیاد است، و این روایات قرائت آیه را به صورت  یطهرن بدون تشدید تایید می‌کند، چون بطوری که گفته‌اند کلمه نامبرده به معنای قطع جریان خون زنان است، به خلاف یتطهرن با تشدید ها که به معنای قبول طهارت است، که در آن معنای اختیار خوابیده، و در نتیجه با غسل کردن که یک عمل اختیاری است مناسب است، به خلاف قطع جریان خون، که به اختیار زن نیست. </p> <p>         <code class="page" rel="2,323"/> و مراد از تطهر اگر غسل به فتحه غین-شستشو-باشد، آیه شریفه دلالت می‌کند بر استحباب شستشو، و اگر غسل به ضمه غین باشد دلالت بر استحباب غسل می‌کند، هم چنان که امام هم فرمود: غسل بهتر است، و در هر تقدیر دلالت بر حرمت جماع قبل از غسل بفتحه غین یا غسل بضمه غین ندارد، چون اگر حرام بود، دیگر معنا نداشت غسل و یا غسل غایت و منتهی الیه نهی بوده باشد.  دقت فرمائید و نیز در کافی از امام صادق ع روایت آورده که در ذیل جمله: <span class="aya" rel="2_222" data-words="24-30">إن الله یحب التوابین، و یحب المتطهرین</span> فرموده مردم در جاهلیت خود را با پنبه و سنگ پاک می‌کردند، سپس رسم شد که خود را شستشو کنند، و چون کار پسندیده‌ای بود رسول خدا ص همه را موظف کرد چنین کنند، خود نیز چنین کرد، و خدا در کتابش نازل کرد که‌ <span class="aya" rel="2_222" data-words="24-30">إن الله یحب التوابین و یحب المتطهرین</span><span class="footnote" rel="1" title="فروع کافی ج ۳ ص ۱۸">*</span>. </p> <p>مؤلف: اخبار در این معنا بسیار است، و در بعضی از آنها آمده: اولین کسی که با آب طهارت گرفت، براء بن عازب بود، که به دنبال عمل او آیه شریفه نازل شد، و استنجای با آب سنت گردید. </p> <h3> <span class="title" rel="2_223 2_222">... این حالت نفاق نیست</span> </h3> <p> باز در همان کتاب از سلام بن مستنیر روایت آورده که گفت: نزد امام ابی جعفر ع بودم، که حمران بن اعین داخل شد، و چند مساله پرسید همین که حمران خواست برخیزد به امام عرضه داشت: این را خدمت شما عرضه بدارم خدا بقایت را طولانی کند و ما را از وجودت برخوردار فرماید که ما هر وقت خدمت شما شرفیاب می‌شویم بیرون نمی‌رویم مگر در حالی که دلهایمان رقت و خاطرمان آسایش و امنیت یافته، بطوری که دیگر هیچ غمی از دنیا در دلمان نمی‌ماند، و آنچه از مال دنیا که در دست مردم است چون پر کاهی به نظرمان می‌رسد ولی وقتی از حضورتان بیرون می‌شویم، و با مردم و تجار همنشین می‌گردیم، دنیا در نظرمان محبوب می‌شود، سر این چیست؟ امام ابی جعفر ع فرمود: این مربوط به دلها است که گاهی نرم است و گاهی سخت، آن گاه فرمود: آگاه باشید که وقتی اصحاب رسول خدا ص به آن جناب عرضه داشتند از خطر نفاق بر خود می‌ترسیم، امام اضافه کرد رسول خدا ص پرسید: چرا از آن می‌ترسید؟ عرضه داشتند: برای اینکه هر وقت در حضور شما هستیم، و شما ما را به عذاب خدا تذکر می‌دهید: و به ثوابش ترغیب می‌کنید. </p> <p>در نتیجه دلمان نرم می‌شود، و دنیا را فراموش می‌کنیم، و نسبت به آن زاهد و بی‌رغبت می‌شویم، بحدی که گویی آخرت را می‌بینیم، و آتش و بهشت را مشاهده می‌کنیم، اما این تا   <code class="page" rel="2,324"/> لحظه‌ای است که نزد توایم، همین که از تو دور می‌شویم، داخل این خانه‌ها شده فرزندان را می‌بوئیم، زن و اهل خود را مشاهده می‌کنیم آن حالتمان که نزد تو داشتیم بر می‌گردد، بطوری که گویی اصلا چنان حالتی نداشته‌ایم، آیا جا دارد این معنا را در خود نوعی نفاق بشماریم، و از آن بترسیم؟ رسول خدا ص در پاسخشان فرمود: ابدا، این پندارها گامهای شیطان است، که می‌خواهد شما را متمایل به دنیا کند به خدا سوگند اگر دائما آن حالتی را که نزد من دارید داشته باشید ملائکه به مصافحه شما می‌آیند: آن وقت می‌توانید روی آب قدم بزنید، و اگر شما نبودید که گناه کنید و به دنبالش از خدا آمرزش بطلبید خدای تعالی خلقی دیگر می‌آفرید که گناه کنند، و به دنبالش طلب مغفرت نمایند، و او هم ایشان را بیامرزد، آری مؤمن هم بسیار دچار فتنه می‌شود و هم بسیار مغفرت نمایند، و او هم ایشان را بیامرزد، آری مؤمن هم بسیار دچار فتنه می‌شود و هم بسیار به خدا بازگشت می‌کند، مگر نشنیدی کلام خدای تعالی را که فرمود: <span class="aya" rel="2_222" data-words="24-30">إن الله یحب التوابین، و یحب المتطهرین</span>، و نیز فرموده: <span class="aya" rel="11_3" data-words="3-7">استغفروا ربکم ثم توبوا إلیه</span><span class="footnote" rel="1" title="اصول کافی ج ۲ ص ۴۲۴">*</span>. </p> <p>مؤلف: نظیر این روایت را عیاشی هم در تفسیر خود نقل کرده است، و اینکه فرمود:  اگر دائما آن حالتی را که نزد من دارید داشته باشید... اشاره است به مقام ولایت، مقامی که دارنده‌اش به کلی از دنیا منصرف می‌شود، و به آنچه نزد خدا است مشرف گشته، و می‌اندیشد، و ما در بحث پیرامون آیه: <span class="aya" rel="2_156" data-words="1-4">الذین إذا أصابتهم مصیبة</span> پاره‌ای مطالب در این باره تقدیم داشتیم.<span class="footnote" rel="2" title="تفسیر عیاشی ج ۱ ص ۱۰۹">*</span> و اینکه فرمود:  اگر شما نبودید که گناه کنید... اشاره است بر قدر، یعنی جریان حکم اسمای الهی به مرتبه افعال و جزئیات حوادث بر طبق اقتضائاتی که مفاهیم اسما دارد که توضیح آن در ذیل آیه شریفه‌ <span class="aya" rel="15_21" data-words="1-13">و إن من شیء إلا عندنا خزائنه، و ما ننزله إلا بقدر معلوم</span><span class="footnote" rel="3" title="سوره حجر آیه ۲۱">*</span> خواهد آمد، و همچنین گفتار در باره آن در ذیل سایر آیات قدر می‌آید. </p> <p>جمله: مگر نشنیدی کلام خدای تعالی را که فرموده: <span class="aya" rel="2_222" data-words="24-27">إن الله یحب التوابین</span>... ، جزء کلام امام ابی جعفر ع است، و خطابش به حمران است، می‌خواهد به این وسیله توبه و تطهر را تفسیر کند، اولی را به بازگشت نمودن از گناهان به سوی خدا، و دومی را به ازاله پلیدی‌های گناهان از نفس، و تیرگی آن را از قلب‌، و این یکی از موارد استفاده مراتب حکم       <code class="page" rel="2,325"/> است از حکم بعضی مراتب، و نظیر آن در قرآن کریم آیه: <span class="aya" rel="56_79" data-words="1-4">لا یمسه إلا المطهرون</span><span class="footnote" rel="1" title="سوره واقعه آیه ۷۹">*</span> آمده، که با آن استدلال کرده‌اند بر اینکه علم کتاب تنها نزد پاکان از اهل بیت است، و نیز استدلال کرده‌اند بر اینکه بدون وضو نمی‌شود دست به خطوط قرآن گذاشت با اینکه ضمیر در لا یمسه بکتاب مکنون بر می‌گردد. </p> <p>و همانطور که به حکم آیه شریفه: <span class="aya" rel="15_21" data-words="1-7">و إن من شیء إلا عندنا خزائنه</span><span class="footnote" rel="2" title="سوره حجر آیه ۲۱">*</span> عالم خلقت از ناحیه خدا شروع شده، و در یک قوس نزول پائین و پائین‌تر می‌آید، تا به پست‌ترین مراحل برسد همچنین احکام مقادیر نیز نازل نمی‌شود مگر با مرور به منازل حقایق دقت فرمائید و به زودی ان شاء اللَّه توضیح بیشترش در تفسیر آیه: <span class="aya" rel="3_7" data-words="1-8">هو الذی أنزل علیک الکتاب منه آیات محکمات</span>...<span class="footnote" rel="3" title="سوره آل عمران آیه ۷">*</span> می‌آید. </p> <p>از اینجا می‌توان به آنچه قبلا اشاره کردیم آشنایی بیشتری پیدا کرد، در آنجا گفتیم: مراد از توبه و تطهر در آیه شریفه-البته بنا بر ظاهر لفظ، نه تاویل آن-شستشوی با آب و برگرداندن بدن پلید است-، بعد از ازاله پلیدی-به سوی خدای سبحان. </p> <p>و نیز معنای روایت قمی روشن می‌شود که قبلا نقل کردیم، که فرمود خدای تعالی حنفیت یعنی طهارت را در آغاز بر ابراهیم نازل کرد، و طهارت ده قسمت است پنج قسمت آن مربوط به سر و گردن است و پنج قسمت مربوط به بدن اما آنچه مربوط به سر است، یکی کوتاه کردن شارب، دوم کوتاه نکردن ریش، سوم اصلاح مو، چهارم مسواک، پنجم خلال کردن دندان، و اما آنچه مربوط به بدن است، اول گرفتن موهای بدن، دوم ختنه کردن، سوم ناخن گرفتن، چهارم غسل از جنابت، پنجم طهارت با آب، و این است آن حنفیت طاهره که ابراهیم آورده، و تا کنون نسخ نشده، و تا قیامت نسخ نخواهد شد تا آخر حدیث و اخباری که همه اینها را مصداق طهارت می‌شمارد بسیار است، و در بعضی آمده که نوره کشیدن نیز طهور است. </p> <p>و در تفسیر عیاشی در ذیل آیه: <span class="aya" rel="2_223" data-words="1-3">نساؤکم حرث لکم</span>... از معمر بن خلاد، از ابی الحسن رضا ع روایت کرده که فرمود: شما در باره وطی زنان در عقب ایشان چه نظری دارید؟ عرضه داشتم: من چنین شنیده‌ام که فقهای مدینه در آن اشکالی نکرده‌اند، فرمود: یهود می‌گفت وقتی مرد از عقب زن نزدیکی کند فرزندش لوچ بیرون می‌آید،  شاید منظور از لوچ کج فکری باشد، لذا خدای تعالی در رد نظریه یهود در این مساله این آیه را نازل کرد، که:       <code class="page" rel="2,326"/> زنان شما کشتزار شمایند به کشتزار خود از هر جا خواستید نزدیکی کنید. </p> <p>و باز در همان کتاب از امام صادق ع روایت آورده که در ذیل همین آیه فرموده، یعنی خواه از مقابل و خواه از پشت، در جلو او تصرف کنید.<span class="footnote" rel="1" title="تفسیر عیاشی ج ۱ ص ۱۱۱">*</span> و نیز در همان کتاب از ابی بصیر از امام صادق ع روایت آورده که فرمود: من از وی از مردی پرسیدم که در عقب همسرش وطی می‌کرد حضرت بدش آمد و فرمود: زنهار که در روده زنان جماع مکنید. </p> <p>و نیز فرمود: معنای اینکه قرآن می‌فرماید: <span class="aya" rel="2_223" data-words="1-7">نساؤکم حرث لکم، فأتوا حرثکم أنی شئتم</span><span class="footnote" rel="2" title="سوره بقره آیه ۲۲۳">*</span>. این است که هر وقت خواستید به کشتزار خود درآئید، نه از هر جا که خواستید. </p> <p>و در آن کتاب از فتح بن یزید جرجانی روایت کرده که گفت نامه‌ای به امام رضا ع نوشته، از چنین مساله‌ای پرسیدم جواب چنین آمد که از کسی پرسیده‌ای که با کنیزش از عقب نزدیکی می‌کند، باید بدانی که زن لعبتی است که نباید اذیت شود، و کشتزار است همانطور که خدا کشتزارش خوانده. </p> <p>مؤلف: روایات در این معانی از ائمه اهل بیت ع بسیار زیاد است که در کتاب‌های کافی و تهذیب و دو تفسیر عیاشی و قمی آمده و همه دلالت بر این دارند، که آیه بیش از این نمی‌رساند، که نزدیکی با زنان از جلو آزاد است، و بنا بر این ممکن است کلام امام صادق ع را در روایت عیاشی از عبد اللَّه بن ابی یعفور بهمین معنا حمل کنیم، چون در آن روایت آمده من از امام صادق ع از نزدیکی با زنان در عقب ایشان پرسیدم، فرمود: اشکال ندارد و دنبالش این آیه را تلاوت فرمود: <span class="aya" rel="2_223" data-words="1-7">نساؤکم حرث لکم، فأتوا حرثکم أنی شئتم</span> . </p> <p>مؤلف: ظاهرا مراد از نزدیکی با زنان در عقب ایشان این است که از عقب در جلو ایشان وطی شود، و استدلال به آیه هم بر این اساس بوده هم چنان که، خبر معمر بن خلاد گذشته بر آن شهادت می‌دهد. </p> <p>و در الدر المنثور است که ابن عساکر از جابر بن عبد اللَّه روایت کرده که گفت: انصار تنها بطور مضاجعه با زنان نزدیکی می‌کردند: ولی قریش این کار را به صورتهای گوناگون انجام می‌دادند، اتفاقا مردی از قریش با زنی از انصار ازدواج کرد، و خواست با او نزدیکی کند زن گفت: حاضر نیستم مگر به همان صورت معمولیش، نزاعشان به رسول خدا ص     <code class="page" rel="2,327"/> رسید، آیه شریفه: <span class="aya" rel="2_223" data-words="4-7">فأتوا حرثکم أنی شئتم</span> نازل شد، یعنی چه در حال ایستاده، و چه نشسته چه خوابیده اما در هر حال تنها از یک صمام.<span class="footnote" rel="1" title="الدر المنثور ج ۱ ص ۲۶۱">*</span> مؤلف: این معنا به چند طریق از صحابه روایت شده، که سبب نزول آیه این بوده، و روایتی هم از حضرت رضا ع مطابق آن گذشت. </p> <p>و اینکه فرمود: از یک صمام معنایش از یک مجرا و سوراخ است کنایه از اینکه تنها از فرج باشد، چون روایات بسیاری از طرق اهل سنت وارد شده که نزدیکی با زنان از مجرای پشت را تحریم کرده، و این معنا را به چند طریق از عده‌ای از صحابه رسول خدا ص روایت کرده‌اند، و قول ائمه اهل بیت هر چند جواز با کراهت شدید است، بطوری که اصحاب امامیه به طرق خود که تا ائمه دارند آن را روایت کرده‌اند، الا اینکه همانطور که گفتیم هیچ یک از ائمه در حکم مساله به آیه: <span class="aya" rel="2_223" data-words="1-7">نساؤکم حرث لکم فأتوا حرثکم أنی شئتم</span>...  تمسک نکرده‌اند، بلکه به گفتار لوط پیغمبر تمسک کرده‌اند، که فرمود: <span class="aya" rel="15_71" data-words="2-6">هؤلاء بناتی إن کنتم فاعلین</span><span class="footnote" rel="2" title="سوره حجر آیه ۷۱">*</span> تمسک کرده‌اند، چون لوط با اینکه می‌دانست قومش جز لواط را نمی‌خواهند دختران خود را عرضه کرد، و در قرآن کریم آیه‌ای برای نسخ این حکم نیامده. </p> <p>و با این حال مساله در روایات صحابه مورد اختلاف است، از عبد اللَّه بن عمر و مالک بن انس، و ابی سعید خدری، و جمعی دیگر روایت شده که به جواز آن فتوا می‌دادند، و به آیه  <span class="aya" rel="2_223" data-words="1-3">نساؤکم حرث لکم</span>... تمسک می‌کردند، حتی از ابن عمر روایت شده که گفته است: اصلا آیه نامبرده برای همین جهت نازل شده. </p> <p>در الدر المنثور از دارقطنی در کتاب غرائب مالک و او با ذکر سند از نافع روایت کرده که روزی ابن عمر به من گفت: ای نافع این قرآن را نگه دار، و گوش بده تا بخوانم، و از حفظ خواند تا رسید به آیه: <span class="aya" rel="2_223" data-words="1-7">نساؤکم حرث لکم فأتوا حرثکم أنی شئتم</span> در اینجا به من گفت: ای نافع می‌دانی در باره چه کسی نازل شده؟ گفتم: نه، گفت: در باره مردی از انصار که با زنش از عقب او وطی کرده بود، و در بین مردم عملی زشت تلقی شده بود، خدا این آیه را فرستاد، گفتم: یعنی می‌خواهی بگویی از عقب در جلو همسرش قرار داده بود گفت نه رسما در عقب او.<span class="footnote" rel="3" title="الدر المنثور ج ۱ ص ۲۶۶">*</span> مؤلف: در الدر المنثور این معنا را از ابن عمر به چند طریق روایت کرده، آن گاه می‌گوید:       <code class="page" rel="2,328"/> ابن عبد البر گفته: روایت به این مضمون که از عبد اللَّه بن عمر نقل شده معروف و مشهور و سند آن صحیح است. </p> <p>و نیز در الدر المنثور آمده که ابن راهویه، و ابو یعلی، و ابن جریر، و طحاوی، در کتاب مشکل الآثار، و ابن مردویه، همگی با سندی حسن از ابی سعید خدری روایت کرده‌اند که گفت: مردی همسرش را از عقب نزدیکی کرده مردم او را سرزنش کردند، آیه شریفه:  <span class="aya" rel="2_223" data-words="1-7">نساؤکم حرث لکم فأتوا حرثکم أنی شئتم</span>...<span class="footnote" rel="1" title="الدر المنثور ج ۱ ص ۲۶۶">*</span>، نازل شد. </p> <p>و نیز در همان کتاب است که خطیب در روایت مالک از ابی سلیمان جوزجانی نقل کرده که گفت: من از مالک بن انس از وطی در عقب همسران پرسیدم او به من گفت: هم الان از این عمل غسل سر و گردن کرده‌ام.<span class="footnote" rel="2" title="الدر المنثور ج ۱ ص ۲۶۶">*</span> و نیز در همان کتاب آمده که طحاوی از طریق اصبغ بن فرج، از عبد اللَّه بن قاسم روایت کرده که گفت: من هیچ استادی که در دینم از آنها تقلید می‌کنم ندیدم، مگر آنکه این عمل وطی آنان در عقبشان را حلال می‌دانست آن گاه این آیه را قرائت کرد، که‌ <span class="aya" rel="2_223" data-words="1-3">نساؤکم حرث لکم</span>، سپس گفت: دیگر روشن‌تر از این چه بیانی؟<span class="footnote" rel="3" title="الدر المنثور ج ۱ ص ۲۶۱">*</span>. </p> <p>و در سنن ابی داود از ابن عباس روایت کرده که گفت: عبد اللَّه بن عمر که خدا از گناهانش بگذرد-خیال کرده زن و شوهری بودند از دو طایفه، آن یکی یعنی زن از طایفه انصار و از بت‌پرستان بوده، در حالی که شوهرش از قریش بوده، و انصار از یهودیان تقلید می‌کردند که اهل کتاب بودند و برای خود فضیلتی در علم قائل بودند و بسیاری از غیر یهود از عمل یهود تقلید و پیروی می‌کردند و از جمله خصایص ایشان این بود که با زنان از یک مجرا نزدیکی می‌کردند، و این بسی مایه خوشحالی زنان است و آن قبیله قریش با زنان به هر شکلی آمیزش می‌کردند از عقب و از جلو خوابیده و ایستاده، همین که مهاجرین قریش به مدینه آمدند، مردی از ایشان با زنی از انصار ازدواج کرد و رفت که با او نیز همین کارها را بکند، زن نپذیرفت، و گفت رسم ما این است که تنها یک جور، و در یک مجرا، می‌خواهی بخواه نمی‌خواهی دوری کن، این نزاعشان علنی شد، و به رسول خدا ص رسید خدای تعالی این آیه را نازل کرد: <span class="aya" rel="2_223" data-words="1-7">نساؤکم حرث لکم فأتوا حرثکم أنی شئتم</span>، یعنی چه از جلو و چه از عقب، چه       <code class="page" rel="2,329"/> خوابیده و چه غیر آن. اما منظور این است که در همه این احوال از مجرای فرزند باشد.<span class="footnote" rel="1" title="الدر المنثور ج ۱ ص ۲۶۳">*</span> مؤلف: این روایت را سیوطی هم در در المنثور به چند طریق از مجاهد از ابن عباس نقل کرده.<span class="footnote" rel="2" title="الدر المنثور ج ۱ ص ۲۶۳">*</span> و نیز در همان کتاب است که ابن عبد الحکم نقل کرده که شافعی با محمد بن حسن در این مساله مناظره کرد، محمد علیه او استدلال کرد به اینکه تنها فرج زن کشتزار است، و آنجا است که فرزند تکون می‌یابد، شافعی گفت پس به گفته تو باید غیر فرج حرام باشد، محمد ملتزم شد که آری همین طور است، شافعی گفت حال بگو ببینم: اگر با ساق زن و یا گوشت شکم او این کار را بکند چطور است، آیا ساق و گوشت شکم هم کشتزار است، و اولاد درست می‌کند گفت: نه، گفت: چون کشتزار نیست باید حرام باشد؟ گفت: نه، شافعی گفت پس چطور با کلمه کشتزار استدلال می‌کنی.<span class="footnote" rel="3" title="الدر المنثور ج ۱ ص ۲۶۶">*</span> و نیز در همان کتاب آمده: که ابن جریر، و ابن ابی حاتم، از سعید بن جبیر روایت کرده‌اند که گفت: در حینی که من و مجاهد نزد ابن عباس نشسته بودیم، مردی نزد او آمد و گفت آیا مرا از آیه محیض راحت نمی‌کنی؟ گفت: بله می‌کنم، بخوان: <span class="aya" rel="2_222" data-words="1-4">و یسئلونک عن المحیض</span> -تا جمله- <span class="aya" rel="2_222" data-words="19-23">فأتوهن من حیث أمرکم الله</span> ، ابن عباس گفت: یعنی با آنان نزدیکی کنید، از همانجایی که خون می‌بینند، چون قبلا از جماع در آن نهی شده بودی، و بعد از قطع خون ماموری که در همانجا جماع کنی، سائل پرسید: با آیه‌ <span class="aya" rel="2_223" data-words="1-7">نساؤکم حرث لکم فأتوا حرثکم أنی شئتم</span> چرا استدلال نمی‌کنی؟ ابن عباس گفت: وای بر تو آیا عقب زنان هم کشتزار است، اگر این حرف تو حق باشد باید آیه محیض نسخ شده باشد، چون هر وقت زن از جلو حیض شود تو می‌توانی از عقب جماع کنی، با اینکه آیه می‌فرماید: باید از آنان کناره‌گیری کنید، پس معنای انی شئتم هر وقت از شب و روز است.<span class="footnote" rel="4" title="الدر المنثور ج ۱ ص ۲۶۳">*</span> مؤلف: استدلال ابن عباس همانطور که ملاحظه می‌کنید مخدوش است، برای اینکه آیه محیض بیش از این دلالت ندارد که جماع در محل جریان خون در حال حیض حرام است، پس اگر آیه حرث دلالت کند بر جواز وطی در عقب، بین دو آیه هیچ تعارضی نخواهد بود، تا باعث نسخ آیه اول شود، علاوه بر اینکه توجه فرمودید که آیه حرث هم دلالت بر مقصد آنان یعنی         <code class="page" rel="2,330"/> جواز وطی در عقب ندارد، بله در بعضی از روایات که از ابن عباس نقل شده، دیده می‌شود که استدلال کرده به حرمت آن به امری که در جمله: <span class="aya" rel="2_222" data-words="19-23">فأتوهن من حیث أمرکم الله</span>... ، آمده و شما خواننده محترم در آنچه گذشت توجه فرمودید، که استدلال مزبور فاسدترین استدلال است، و آیه شریفه هیچ دلالتی ندارد بر حکم غیر مجرای خون، تنها حکم مجرای خون را بیان می‌کند، که در حال حیض حرام و در حال طهر حلال است، و آیه حرث هم هیچ دلالتی بر توسعه از جهت حرث ندارد و نمی‌خواهد بفرماید همه جای زنان کشتزار شما است، و به هر حال مساله مربوط به تفسیر نیست، مربوط به فقه است، چیزی که هست ما این مقدار هم که بحث کردیم، از این نظر بود که بدانیم دلالت آیات چقدر است. <code class="page" rel="2,331"/> </p>
