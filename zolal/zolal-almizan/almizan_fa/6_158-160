<h3 class="ayas">سوره الأنعام آیه‌های ۱۵۸ تا ۱۶۰</h3><code class="section" rel="6_158-160"/><h3>ترجمه آیات</h3> <p> <span class="trans" rel="6_158">مگر انتظاری دارند جز اینکه فرشتگان به سویشان آیند، یا فرمان پروردگارت بیاید یا بعضی نشانه‌های پروردگارت بیاید روزی که پاره‌ای از آیات پروردگارت بیاید کسی که از پیش ایمان نیاورده یا در مدت ایمان خویش کار خیری نکرده ایمان آوردنش سودش ندهد، بگو منتظر باشید که ما نیز منتظریم.  «۱۵۸» </span><span class="trans" rel="6_159">کسانی که دین خویش را پراکنده کردند و گروه گروه شدند کاری به آنها نداری، کار ایشان فقط با خدا است که عاقبت از آنچه می‌کرده‌اند خبرشان می‌دهد.  «۱۵۹» </span><span class="trans" rel="6_160">هر کس نیکی‌ای بیارد ده برابر آن دارد و هر کس بدی بیاورد جز برابر آن سزایش ندهند و ستم‌شان نکنند.  «۱۶۰» </span></p>   <h3>بیان آیات</h3> <p> این آیات از جهت مضمون متصل است به آیات قبل، و مشرکینی را که از پیروی<code class="page" rel="7,533"/> صراط مستقیم استنکاف می‌ورزند و در دین خدا متفرق می‌شوند تهدید می‌کند و رسول خدا  (ص) را از آنان تبرئه می‌نماید، و کسانی را که نیکی می‌کنند به جزای نیک وعده و نوید می‌دهد و جزای روز قیامت را امری منجز معرفی می‌کند. </p> <p> <span class="aya" rel="6_158" data-words="1-14">هل ینظرون إلا أن تأتیهم الملائکة أو یأتی ربک أو یأتی بعض آیات ربک</span> استفهام در این آیه انکاری است در مقامی که موعظه سود نمی‌دهد و دعوت به حق مفید نمی‌افتد، بنا بر این می‌توان گفت اموری که در آیه شریفه ذکر شده قضاوت حتمی و حکم قطعی خداوند است به اینکه آنان را از بین برده زمین را از لوث وجودشان پاک سازد. </p> <p>لازمه این سیاق این است که مراد از آمدن ملائکه، عذاب آوردن آنان باشد، هم چنان که در آیه‌ <span class="aya" rel="15_6-8" data-words="1-28">و قالوا یا أیها الذی نزل علیه الذکر إنک لمجنون، لو ما تأتینا بالملائکة إن کنت من الصادقین، ما ننزل الملائکة إلا بالحق و ما کانوا إذا منظرین</span><span class="footnote" rel="1" title="گویند: ای کسی که قرآن بر او نازل شده!بی گفتگو تو دیوانه‌ای، اگر راست می‌گویی چرا فرشتگان به ما نازل نمی‌شوند، ما فرشتگان را جز حق نازل نمی‌کنیم و آن وقت دیگر مهلت نیابند سوره حجر آیه ۶-۸">*</span> نیز همین معنی افاده شده است. </p> <h3> <span class="title" rel="6_158">مراد از آمدن خدا و آمدن بعض آیات خدا در آیه شریفه: <span class="aya" rel="6_158" data-words="1-2">هل ینظرون...</span> </span> </h3> <p> و مراد از آمدن پروردگار آمدن قیامت است که روز ملاقات پروردگار است، زیرا آن روز روز انکشاف تام و جلوه حق و ظهور توحید خدا است، در آن روز دیگر حجابی بین او و بین مخلوقات نیست، چون شان قیامت همین است که پرده از روی حقیقت هر چیز بردارد، همین انکشاف و ظهور بعد از خفا، و حضور بعد از غیبت مصحح اطلاق آمدن خدا است نه اینکه-العیاذ باللَّه-آمدن او مانند آمدن دیگران مستلزم اتصاف به صفات اجسام بوده باشد. </p> <p>بعضی از مفسرین گفته‌اند: مراد از آمدن خدا، آمدن امر او است، در سابق هم نظیر این حرف را در ذیل آیه‌ <span class="aya" rel="2_210" data-words="1-10">هل ینظرون إلا أن یأتیهم الله فی ظلل من الغمام</span><span class="footnote" rel="2" title="گویی انتظار دارند که خدا در سایبانهای ابر با فرشتگان به سوی ایشان بیاید سوره بقره آیه ۲۱۰">*</span> در جلد اول این کتاب نقل کردیم. </p> <p>و اما مراد از آمدن بعضی از آیات پروردگار، یا آمدن آیه و حادثه‌ای است که باعث تبدل و دگرگونی نشاه حیات ایشان باشد، بطوری که دیگر نتوانند به قدرت و اختیاری که قبلا داشتند برگردند، مانند حادثه مرگ که نشاه عمل را به نشاه جزای برزخی مبدل می‌سازد، یا     <code class="page" rel="7,534"/> آیه‌ای است که مستلزم استقرار ملکه کفر و انکار در نفوس آنان باشد بطوری که نتوانند به مساله توحید اذعان و ایمان پیدا کنند، و دلهایشان به حق اقبال نکند، و اگر هم به زبان اعتراف کنند از ترس عذابی باشد که با آن روبرو شده‌اند، هم چنان که فرمود: <span class="aya" rel="27_82" data-words="1-17">و إذا وقع القول علیهم أخرجنا لهم دابة من الأرض تکلمهم أن الناس کانوا بآیاتنا لا یوقنون</span><span class="footnote" rel="1" title="و چون عذاب برای آنان واجب شود، جنبده‌ای از زمین بیرون آریم تا به آنها بگوید که این مردم به آیه‌های ما یقین نداشتند سوره نمل آیه ۸۲">*</span> و نیز فرمود: <span class="aya" rel="32_28-29" data-words="1-20">و یقولون متی هذا الفتح إن کنتم صادقین، قل یوم الفتح لا ینفع الذین کفروا إیمانهم و لا هم ینظرون</span><span class="footnote" rel="2" title="و می‌گویند: اگر راست می‌گویید پیروزی موعودتان کی می‌رسد بگو: روز فیروزی، کافران را ایمان آوردنشان سود ندهد و مهلتشان ندهند سوره سجده آیه ۲۸-۲۹">*</span> چون ظاهر آیه این است که مراد از فتح، فتح پیغمبر و پیروزی وی به وسیله حکم شدن بین او و بین امت او است، هم چنان که شعیب (ع) نیز این قسم فتح را از خدای تعالی مسألت نموده و خداوند از قول وی چنین حکایت کرده است: <span class="aya" rel="7_89" data-words="35-45">ربنا افتح بیننا و بین قومنا بالحق و أنت خیر الفاتحین</span><span class="footnote" rel="3" title="پروردگارا میان ما و قوممان به حق داوری کن که تو بهترین داورانی سوره اعراف آیه ۸۹">*</span> و نیز از قول سایر پیغمبران حکایت کرده و فرموده: <span class="aya" rel="14_15" data-words="1-7">و استفتحوا و خاب کل جبار عنید</span><span class="footnote" rel="4" title="و فیصل کار خواستند و هر گردنکش ستیزه‌جویی نومید گردید سوره ابراهیم آیه ۱۵">*</span>. </p> <p>و یا آمدن عذابی است از ناحیه خداوند که برگشت نداشته مفری از آن نباشد، و ایشان را مضطر به ایمان کند تا بلکه با ایمان آوردن خود را از آن عذاب برهانند، و لیکن ایمانشان سودی نبخشد، چون ایمان وقتی اثر دارد که از روی اختیار باشد، هم چنان که فرموده: <span class="aya" rel="40_84-85" data-words="1-31">فلما رأوا بأسنا قالوا آمنا بالله وحده و کفرنا بما کنا به مشرکین، فلم یک ینفعهم إیمانهم لما رأوا بأسنا سنت الله التی قد خلت فی عباده و خسر هنالک الکافرون</span><span class="footnote" rel="5" title="و آن گاه که شدت قهر و عقاب ما را به چشم دیدند در آن حال گفتند ما به خدای یکتا ایمان آوردیم و به همه بت‌هایی که شریک خدا گرفتیم کافر شدیم اما ایمانشان پس از دیدن مرگ و مشاهده عذاب ما بر آنها هیچ سودی نبخشید، سنت خدا چنین در میان بندگان حکم فرما بوده، و آنجا کافران زیانکار شده‌اند سوره مؤمن آیه ۸۵">*</span> پس این امور یعنی آمدن ملائکه و یا آمدن پروردگار و یا آمدن بعضی از آیات پروردگار همه اموری هستند که به وقوع پیوستن آن همراه با قضای به قسط و حکم به عدل است، و مشرکین که هیچ حجتی و موعظتی در آنان اثر نمی‌کند جز همین پیشامدها را نخواهند داشت           <code class="page" rel="7,535"/> اگر چه خودشان از آن غافل باشند، آری پیشامدی که دارند واقع خواهد شد چه بدانند و چه ندانند. </p> <p>بعضی از مفسرین گفته‌اند: استفهامی که در آیه شریفه است از باب تهکم و استهزا است و معنایش این است که این مشرکین از تو مطالبه حجت نمی‌کنند، بلکه مقصودشان این است که تو اقتراحات و درخواست‌های بیجای آنان را عملی سازی، چون مشرکین از رسول خدا  (ص) خواسته بودند که وی وسیله دیدن خدا را برایشان فراهم سازد، و یا ملائکه بر آنان نازل گردد، و یا آن حضرت مانند پیغمبران گذشته عذابی بر آنان بفرستد. </p> <p>این وجه خیلی بعید نیست، و لیکن آن چنان که با صدر آیه سازگاری دارد با ذیل آن که می‌فرماید: <span class="aya" rel="6_158" data-words="15-19">یوم یأتی بعض آیات ربک...</span> سازگار نیست، زیرا ذیل آیه در مقام بیان حقایق و تفصیل آثار است، و این با تهکم جور نمی‌آید. </p> <h3> <span class="title" rel="6_158 6_159 6_160">ایمان و عمل در موقع روبرو شدن با عذاب الهی یا هنگام مرگ، سودی ندارد</span> </h3> <p> <span class="aya" rel="6_158" data-words="15-19">یوم یأتی بعض آیات ربک...</span> این آیه اثر و خاصیت روز بروز و ظهوراین آیات را که در حقیقت خصوصیت و اثر خود آیات نیز هست شرح می‌دهد، به این بیان که ایمان در روز ظهور آیات وقتی مفید است که آدمی در دنیا و قبل از ظهور آیات نیز به طوع و اختیار ایمان آورده و دستورهای خداوند را عملی کرده باشد. و اما کسی که در دنیا ایمان نیاورده و یا اگر آورده در پرتو ایمانش خیری کسب نکرده و عمل صالحی انجام نداده، و در عوض سرگرم گناهان بوده چنین کسی ایمانش، که ایمان اضطراری است، در موقع دیدار عذاب و یا در موقع مرگ سودی به حالش نمی‌دهد، هم چنان که فرموده: <span class="aya" rel="4_18" data-words="1-15">و لیست التوبة للذین یعملون السیئات حتی إذا حضر أحدهم الموت قال إنی تبت الآن</span><span class="footnote" rel="1" title="و توبه نیست برای کسانی که اعمال بد انجام می‌دهند تا وقتی که مرگ یکی از ایشان فرا می‌رسد می‌گوید من اکنون توبه کردم سوره نساء آیه ۱۸">*</span>. </p> <p>نکته لطیفی که علاوه بر نظم بدیع و بی سابقه در آیه بکار رفته این است که سه مرتبه کلمه <em>ربک-پروردگارت</em> در آیه تکرار شده، و این بدان خاطر است که رسول خدا  (ص) را در برابر دشمنانش تایید کرده باشد، چون مشرکین همیشه در برابر آن جناب بداشتن بت‌ها افتخار و مباهات می‌کردند، خدای تعالی خواست تا آن جناب هم پروردگار خود را به رخ آنان بکشد، و به چنین مددکاری افتخار نماید، و در نتیجه در کار دعوت خود پشتگرم باشد، اگر مؤثر واقع شد و کاری از پیش برد که چه بهتر و گر نه از ناحیه قضای   <code class="page" rel="7,536"/> فصل و حکمی که خداوند میان او و میان دشمنانش می‌کند دلگرم بوده باشد. خدای تعالی تنها به تکرار لفظ <em>ربک</em> اکتفاء ننموده و مطلب را با جمله‌ <span class="aya" rel="6_158" data-words="34-37">قل انتظروا إنا منتظرون</span> ختم نموده و فرموده: تو هم آن عذابی را که ایشان انتظارش را دارند منتظر باش، و به ایشان بگو که: من منتظر رسیدن آنم، شما هم منتظر باشید که بی شک خواهد آمد. </p> <h3> <span class="title" rel="6_158 6_159 6_160">امت اسلام هم مانند سایر امم روزی دچار عذاب گشته و مشمول قضای به قسط و حکم فصل خداوند می‌شود</span> </h3> <p> از اینجا معلوم می‌شود آیه شریفه متضمن تهدید جدی است نه صوری، و استفهام در آن همانطوری که گفتیم انکاری است نه برای تهکم. پس اینکه بعضی از مفسرین در جواب آن کسی که گفته استفهام در آیه برای تهکم است تهدید مزبور را صوری دانسته و گفته است: مطالب آیه اموری است واقعی نه اقتراح و تقاضای مشرکین برای اینکه لازمه اقتراح بودن این است که خداوند آن را عملی نموده و امت اسلام را مانند سایر امت‌ها به تقاضای عذاب خود هلاک سازد، و حال آنکه خداوند امت نبی رحمت را هلاک نمی‌کند، جواب صحیحی نیست. زیرا آیات قرآنی بخوبی دلالت دارد بر اینکه امت اسلام هم مانند سایر امم روزی دچار عذاب گشته و به زودی مشمول قضای به قسط و حکم فصل خداوند می‌شوند، مانند آیه‌ <span class="aya" rel="10_47-49" data-words="1-37">و لکل أمة رسول فإذا جاء رسولهم قضی بینهم بالقسط و هم لا یظلمون، و یقولون متی هذا الوعد إن کنتم صادقین، قل لا أملک لنفسی ضرا و لا نفعا إلا ما شاء الله لکل أمة أجل</span> -تا آنجا که می‌فرماید- <span class="aya" rel="10_53" data-words="1-15">و یستنبئونک أ حق هو قل إی و ربی إنه لحق و ما أنتم بمعجزین...</span><span class="footnote" rel="1" title="سوره یونس آیه ۴۷-۵۵">*</span>. پس جواب از تهکم بودن استفهام همان است که ما دادیم. </p> <p>بعضی از مفسرین به آیه مورد بحث استدلال کرده‌اند بر اینکه ایمان مادامی که توام با عمل نبوده باشد هیچ اثری ندارد، و این استدلال صحیح است لیکن تا اندازه‌ای‌نه بطور مطلق، زیرا آیه شریفه تنها در مقابل بیان این جهت است که کسی که برایش ممکن بوده که ایمان بیاورد و نیاورده و کسی که برایش ممکن بوده که ایمان بیاورد و عمل صالح انجام دهد پس ایمان آورده ولی عمل صالح نکرده تا با مرگ خود مواجه شده چنین کسی را ایمان در موقع مرگش و یا در موقع دیدن عذاب خدا اثر ندارد، و اما کسی که به طوع و اختیار خود ایمان آورده و لیکن اجل مهلتش نداده که عمل صالح انجام دهد و در حال ایمان کسب خیری بنماید آیه شریفه متعرض حال او نیست، بلکه بر عکس آیه شریفه دلالت و یا دست کم اشعار دارد بر اینکه ایمان نافع آن ایمانی است که اولا از روی اختیار و طوع و رغبت بوده باشد نه اینکه دیدن مرگ و یا عذاب مضطر به ایمان آوردنش کرده باشد، و ثانیا گناهان آن را فاسد و تباه نساخته   <code class="page" rel="7,537"/> باشد، پس آیه نه تنها دلالت بر بی اثر بودن ایمان مورد بحث ندارد بلکه دلالت و یا اشعار بر نافع بودن آن دارد. </p> <p><span class="phrase">در جمله‌ <span class="aya" rel="6_158" data-words="20-26">لا ینفع نفسا إیمانها لم تکن آمنت</span> بین موصوف (نفسا) و صفت آن <span class="aya" rel="6_158" data-words="24-26">لم تکن آمنت</span> فاعل فعل (ایمانها) فاصله شده است، و گویا برای این بوده که هم بین فعل و فاعلش زیاد فاصله نیفتاده باشد، و هم دو کلمه <em rel="fa_6_158_23-23" data-sentence="307:47">ایمانها</em> و <em>فی ایمانها</em> نزدیک به هم قرار نگیرند.</span> </p> <h3> <span class="title" rel="6_159 6_158 6_160">بیزاری رسول خدا (ص) از مشرکین و کفار و بدعت گزاران و مذهب تراشان امت خود</span> </h3> <p> <span class="aya" rel="6_159" data-words="1-11">إن الذین فرقوا دینهم و کانوا شیعا لست منهم فی شیء...</span> گو اینکه روی سخن در آیه قبل با مشرکین بود که در دین حنیف پراکنده شده بودند، و گو اینکه مفهوم آن آیه یهود و نصارا را هم در بر می‌گرفت، و لازمه آن این است که آیه مورد بحث هر سه فرقه را شامل شود، و لیکن مقتضای اتصال این آیه به آیات گذشته که شرایع کلی و عمومی الهی را بیان می‌کرد و آن شرایع را از حرمت شرک گرفته به حرمت تفرق از سبیل خدا ختم می‌نمود این است که جمله‌ <span class="aya" rel="6_159" data-words="1-7">إن الذین فرقوا دینهم و کانوا شیعا</span> در مقام بیان حال رسول خدا (ص) و مقایسه آن جناب با چنین اشخاص بوده باشد، نه در مقام بیان حال این اشخاص. پس کلمه <em>فرقوا</em> که صیغه ماضی است برای حکایت حال مردمی که در گذشته چنین و چنان بودند نیست، بلکه تنها برای اصل تحقق است چه در گذشته و چه در حال و چه در آینده. </p> <p>و وجه اینکه فرمود: تو از ایشان نیستی معلوم است، زیرا ایشان مردمی بوده و هستند که در دین خدا اختلاف راه انداخته و دسته دسته شدند و هر دسته‌ای پیرو پیشوایی شدند که چوپان‌وار ایشان را جلو انداخته می‌راند و رسول خدا (ص) چنین نیست، زیرا او به کلمه حق و دین توحید دعوت می‌کند، و مثال تمام عیار اسلام است که با عمل خود نیز دعوت به اسلام می‌کند، پس وی از ایشان نخواهد بود. و برگشت معنای جمله‌ <span class="aya" rel="6_159" data-words="8-11">لست منهم فی شیء</span> به این خواهد بود که: ایشان بر دین تو نیستند، و در راهی که تو می‌پیمایی قرار ندارند. </p> <p>از این رو معنای آیه این می‌شود: آن کسانی که در اثر اختلاف کلمه، دین خود را متفرق ساختند، و اختلافشان هم از روی علم بود-و ما اختلف الذین اوتوه الا بغیا بینهم-بر راه تو که اساسش وحدت کلمه است قرار ندارند، و سرانجام کار ایشان با پروردگارشان است، و از ایشان چیزی به تو نمی‌چسبد، خدای تعالی روز قیامت ایشان را آگاه می‌کند به آنچه که می‌کردند و حقیقت رفتارشان را که خود گروگان آنند بر ایشان روشن می‌سازد. </p> <p>از آنچه گذشت معلوم شد هیچ وجهی نیست که بگوییم آیه شریفه صرفا برای تبرئه<code class="page" rel="7,538"/> رسول خدا (ص) از مشرکین و یا از مشرکین و یهود و نصارا است، بلکه آیه مطلق است و بیزاری رسول خدا را هم از نامبردگان می‌رساند و هم از اهل بدعت و مذهب تراشان امت اسلام. </p> <p><code class="aya" rel="6_160"/> <span class="aya" rel="6_160" data-words="1-18">من جاء بالحسنة فله عشر أمثالها و من جاء بالسیئة فلا یجزی إلا مثلها و هم لا یظلمون...</span> این آیه که کلامی است مستقل و تمام، یکی از منت‌های خداوند را که بر بندگان خود نهاده ذکر می‌کند، و آن این است که: خداوند عمل نیک را ده برابر پاداش می‌دهد، و عمل زشت و گناهان را جز به مثل تلافی نمی‌کند. و خلاصه، یک عمل نیک را ده عمل به حساب آورده و یک گناه را یک گناه حساب می‌کند و در آن ظلم نمی‌کند یعنی از پاداش آن نمی‌کاهد و کیفر آن را بیشتر نمی‌دهد، و از آیه‌ <span class="aya" rel="2_261" data-words="1-22">مثل الذین ینفقون أموالهم فی سبیل الله کمثل حبة أنبتت سبع سنابل فی کل سنبلة مائة حبة و الله یضاعف لمن یشاء</span><span class="footnote" rel="1" title="مثل کسانی که مال خود را در راه خدا انفاق می‌کنند همچون مثل دانه‌ای است که هفت خوشه برویاند که در هر خوشه‌ای صد دانه باشد و خدا برای هر که بخواهد چند برابر می‌کند سوره بقره آیه ۲۶۱">*</span> استفاده می‌شود که اگر ممکن باشد پاداش عمل نیک را بیش از ده برابر می‌دهد و نیز اگر ممکن باشد اصلا گناه را به حساب نمی‌آورد. </p> <p>لیکن آیه شریفه نظر به اینکه با آیات سابق اتصال داشته و با آنها در یک سیاق قرار گرفته است معنای دیگری می‌دهد، گویا پس از بیانی که در آیات سابق مربوط به اتفاق و اتحاد و تفرق کلمه ذکر شد، گفته شده: پس حسنه و سیئه. هر کدام از این دو امر جزا و پاداش مناسب خود دارد و ستمی در کار نیست، زیرا جزا، مناسب عمل باید باشد پس کسی که حسنه‌ای انجام دهد مثل آن را دریافت خواهد داشت و مضاعف هم می‌شود، و کسی که سیئه بجا آورد-که همان اختلاف منهی عنه است-جزای او مانند عملش بد خواهد بود و هرگز نباید طمع نیکی داشته باشد. </p> <p>به این ترتیب معنای این آیه به معنای آیه‌ <span class="aya" rel="42_40" data-words="1-5">و جزاء سیئة سیئة مثلها</span><span class="footnote" rel="2" title="پاداش عمل بد مانند خودش بد است سوره شوری آیه ۴۰">*</span> برمی‌گردد، و مراد آیه بیان مماثلت جزای سیئه با خود سیئه می‌شود نه بیان اینکه جزا یکی است و مضاعف نیست. </p> <h3>بحث روایتی‌ <span class="title" rel="6_158 6_160 6_159"> (در باره آیات الهی قبل از قیامت، تفرقه در دین و پاداش مضاعف حسنات) </span> </h3> <p> در تفسیر عیاشی از زراره و حمران و محمد بن مسلم از حضرت ابی جعفر و حضرت صادق (ع) روایت شده که در ذیل جمله‌ <span class="aya" rel="6_158" data-words="15-23">یوم یأتی بعض آیات ربک لا ینفع نفسا إیمانها</span> فرمودند: مقصود از این آیات طلوع آفتاب از مغرب و خروج جنبنده زمین و پدید آمدن دود است که انسان اگر به گناه اصرار ورزد و عمل ایمانی بجا نیاورد و این آیه‌ها ظاهر شود ایمانش سودی نخواهد داشت<span class="footnote" rel="1" title="تفسیر عیاشی ج ۱ ص ۳۸۴ ح ۱۲۸">*</span>. </p> <p>مؤلف: مساله اصرار بر گناه-چنان که روایت آینده دلالت می‌کند-تفسیر جمله‌ <span class="aya" rel="6_158" data-words="29-33">أو کسبت فی إیمانها خیرا</span> است. </p> <p>و نیز در همان کتاب از ابی بصیر از یکی از دو بزرگوار سابق الذکر روایت شده که در ذیل جمله‌ <span class="aya" rel="6_158" data-words="29-33">أو کسبت فی إیمانها خیرا</span> فرموده: مؤمن گنهکار کمی حسنات و کثرت گناهانش میان او و ایمانش حائل گشته و در نتیجه باعث می‌شود که وی در ایمانش کسب خیری نکرده باشد<span class="footnote" rel="2" title="تفسیر عیاشی ج ۱ ص ۳۸۵ ح ۱۳۰">*</span>. </p> <p>مرحوم قمی در تفسیر خود می‌گوید: پدرم از صفوان از ابن مسکان از ابی بصیر از امام باقر (ع) برایم چنین روایت کرد که آن جناب در تفسیر جمله‌ <span class="aya" rel="6_158" data-words="15-19">یوم یأتی بعض آیات ربک...</span> فرموده: این آیت الهی عبارت است از طلوع آفتاب از مغرب، کسانی که در چنین روزی ایمان بیاورند ایمانشان بی فایده است<span class="footnote" rel="3" title="تفسیر قمی ج ۱ ص ۲۲۱-۲۲۲">*</span>. </p> <p>و در الدر المنثور است که احمد و عبد بن حمید در مسند خود و ترمذی و ابو یعلی و ابن ابی حاتم و ابو الشیخ و ابن مردویه همگی از ابی سعید خدری از رسول خدا (ص) روایت کرده‌اند که در تفسیر جمله‌ <span class="aya" rel="6_158" data-words="15-19">یوم یأتی بعض آیات ربک</span> فرموده است: این آیات عبارت است از طلوع آفتاب از مغربش<span class="footnote" rel="4" title="الدر المنثور ج ۳ ص ۵۷">*</span>. </p> <p>مؤلف: از ظاهر این روایات برمی‌آید که از باب تطبیق کلی بر مصداق باشد و لیکن احتمال هم دارد که تفسیر بوده باشد، و مراد از بعض آیاتی که در آیه شریفه است همین آیات         <code class="page" rel="7,540"/> بوده باشد، و به هر حال روز طلوع آفتاب از مغرب روزبروز غضب الهی است که مردم از شدت عذاب آن روز متوسل به ایمان می‌شوند، و لیکن ایمانشان سودی نمی‌بخشد. </p> <p>مساله طلوع آفتاب از مغرب در روایات بسیاری از طرق شیعه از امامان اهل بیت  (ع) و از طرق اهل سنت از جمعی از صحابه رسول خدا (ص) از قبیل ابی سعید خدری، ابن مسعود، ابی هریره، عبد اللَّه بن عمر، حذیفه، ابی ذر، عبد اللَّه بن عباس، عبد اللَّه بن أبی اوفی، صفوان بن عسال، انس، عبد الرحمن بن عوف، معاویه، ابی امامه و عایشه و غیر ایشان وارد شده و البته در مضمون آنها اختلاف فاحشی وجود دارد. </p> <p>نظریه‌های علمی امروز هم انکار ندارد که ممکن است روزی کره زمین بر خلاف حرکتی که تا آن روز شرقی بوده حرکت غربی کند، و یا دو قطب آن تغییر یافته شمالیش جنوبی، و یا جنوبیش شمالی شود، حال یا بطور تدریج هم چنان که رصدخانه‌ها آن را پیش بینی نموده‌اند و یا آنکه یک حادثه جهانی و عمومی جوی این تحول را یک مرتبه به وجود بیاورد، البته همه این سخنان در جایی است که کلمه طلوع خورشید از مغرب در روایات رمزی در باره سری از اسرار حقایق نبوده باشد. </p> <p>به هر حال، از جمله آیت‌هایی که در روایات ذکر شده مساله بیرون شدن <em>دابة الارض</em> و <em>دخان</em> و خروج <em>یاجوج و ماجوج</em> است. قرآن کریم نیز به این چند امر ناطق است، و نیز از آن جمله خروج مهدی (ص) و نزول عیسی بن مریم و خروج دجال و غیر آن است. این چند امر گر چه از علائم‌آخر الزمان است و لیکن بودنش از آن آیت‌هایی که در هنگام بروزش توبه قبول نمی‌شود و ایمان سود نمی‌بخشد روشن نیست. </p> <p>در تفسیر برهان از برقی نقل می‌کند که وی به سند خود از عبد اللَّه بن سلیمان عامری از امام صادق (ع) روایت کرده که فرمود: همواره در روزی زمین از ناحیه پروردگار حجتی که حلال و حرام خدا را بشناسد و به راه خدا دعوت کند بوده و خواهد بود، و این رابطه بین خدا و خلق هیچگاه در زمین قطع نمی‌شود مگر چهل روز مانده به قیامت که در آن چهل روز خداوند حجت خود را از زمین برمی‌دارد، در آن روزها است که در توبه به روی گنهکاران بسته می‌شود، و ایمان آوردن در آن ایام بی فایده است، گنهکاران و کفاری که تا آن روز توبه نکرده و ایمان نیاورده‌اند از بدترین خلقند و کسانی هستند که قیامت بر آنان قیام می‌کند<span class="footnote" rel="1" title="تفسیر برهان ج ۱ ص ۵۶۴ ح ۵">*</span>. </p> <p>مؤلف: این روایت را ابو جعفر محمد بن جریر طبری نیز در کتاب مناقب فاطمه به سند   <code class="page" rel="7,541"/> دیگری از امام صادق (ع) نقل کرده است<span class="footnote" rel="1" title="مناقب فاطمه">*</span>. </p> <p>و در تفسیر قمی از پدرش از نضر از حلبی از معلی بن خنیس از امام صادق  (ع) روایت شده که در ذیل آیه‌ <span class="aya" rel="6_159" data-words="1-7">إن الذین فرقوا دینهم و کانوا شیعا</span> فرمود: به خدا سوگند که اهل سنت نیز دین خود را دسته دسته کردند<span class="footnote" rel="2" title="تفسیر قمی ج ۱ ص ۲۲۲">*</span>. </p> <p>مؤلف: یعنی مذاهب مختلفی در اسلام به وجود آوردند. قبلا هم حدیثی که می‌گفت  به زودی امت اسلام به هفتاد و سه فرقه متفرق می‌شود گذشت. </p> <p>در تفسیر عیاشی از ابی بصیر از ابی عبد اللَّه (ع) روایت شده که در باره آیه مورد بحث فرمود: علی (ع) این آیه را <em>فارقوا دینهم</em> قرائت می‌فرمود<span class="footnote" rel="3" title="تفسیر عیاشی ج ۱ ص ۳۸۵ ح ۱۳۱">*</span>. </p> <p>مؤلف: قرائتی را که از آن جناب نقل شد بعضی از عامه و از جمله آنان سیوطی نیز به طرق خود از آن جناب نقل کرده‌اند<span class="footnote" rel="4" title="الدر المنثور ج ۳ ص ۶۳ ط بیروت">*</span>. </p> <p>و در تفسیر برهان از برقی از پدرش از نضر از یحیی حلبی از ابن مسکان از زراره روایت شده که گفت: در خدمت امام صادق (ع) نشسته بودم شخصی از آن جناب از آیه‌ <span class="aya" rel="6_160" data-words="1-6">من جاء بالحسنة فله عشر أمثالها</span> سؤال کرد، و عرض کرد این آیه شامل کسانی که با این امر  (ولایت اهل بیت ع) آشنایی ندارند می‌شود یا نه؟ حضرت فرمود: این آیه تنها راجع به مؤمنین است. عرض کردم: خدایت اصلاح کند چه می‌فرمایید در باره کسی که نماز می‌خواند، روزه می‌گیرد، از محرمات اجتناب می‌ورزد و ورع خوبی دارد و از ناصبی‌ها هم که دشمن شما خاندانند نیست و لیکن شما را نمی‌شناسد؟ فرمود: خداوند ایشان را به رحمت خود داخل بهشت می‌سازد<span class="footnote" rel="5" title="تفسیر برهان ج ۱ ص ۵۶۵ ح ۴">*</span>. </p> <p>مؤلف: این روایت دلالت می‌کند بر اینکه اجر اخروی به مقدار معرفت اشخاص است، و این معنا در روایات شیعه و سنی وارد شده، البته روایات بسیاری از طریق شیعه و سنی بر طبق مضمون‌ <span class="aya" rel="6_160" data-words="1-6">من جاء بالحسنة فله عشر أمثالها</span> وارد شده، و مفسرین دو طایفه آن را در ذیل این آیه نقل کرده‌اند، و لیکن چون روایات مذکور مربوط به تشخیص روزه‌و نماز و امثال آن است لذا ما از ایراد آن در اینجا خودداری نمودیم. </p> 
