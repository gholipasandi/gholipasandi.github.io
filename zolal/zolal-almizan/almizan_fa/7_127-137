<h3 class="ayas">سوره الأعراف آیه‌های ۱۲۷ تا ۱۳۷</h3><code class="section" rel="7_127-137"/><h3>ترجمه آیات</h3> <p> <span class="trans" rel="7_127">بزرگان قوم فرعون گفتند چرا موسی و قوم او را می‌گذاری که در این سرزمین فساد کنند و ترا و خدایانت را واگذارند، گفت پسرانشان را خواهیم کشت و زنانشان را نگه خواهیم داشت که ما بالا دست آنهاییم و نیرومند.  «۱۲۷» </span><span class="trans" rel="7_128">موسی به قوم خود گفت از خدا کمک جویید و صبور باشید که زمین متعلق به خدا است و به هر کسی از بندگان خویش بخواهد وامی‌گذارد و سرانجام نیک از آن پرهیزکاران است.  «۱۲۸» </span><span class="trans" rel="7_129">اسرائیلیان گفتند پیش از آمدن تو (به رسالت) و هم بعد از آن در رنج و شکنجه بوده‌ایم موسی گفت شاید پروردگارتان دشمنانتان را هلاک کند و شما را در این سرزمین جانشین (آنها) کند و بنگرد چگونه عمل می‌کنید.  «۱۲۹» </span><span class="trans" rel="7_130">فرعونیان را به خشکسالی و کمبود حاصل دچار کردیم شاید متذکر شوند.  «۱۳۰» </span><span class="trans" rel="7_131">و چون حادثه خوبی به آنها می‌رسید می‌گفتند این به خاطر ما است و چون حادثه بدی به آنها می‌رسید به موسی و پیروان او شگون می‌زدند، حق این بود که سرنوشت آنها نزد خدا بود لکن بیشترشان نمی‌دانستند.  «۱۳۱» </span><span class="trans" rel="7_132">می‌گفتند هر معجزه‌ای برای ما بیاوری و ما را بدان جادو کنی ما به تو ایمان نمی‌آوریم.  «۱۳۲» </span><span class="trans" rel="7_133">پس طوفان و ملخ و شپش و وزغ‌ها و خون را (خون شدن دریای نیل) که معجزه‌هایی از هم جدا بود به آنها فرستادیم و باز گردنکشی کردند که گروهی بزهکار بودند.  «۱۳۳» </span><span class="trans" rel="7_134">و چون عذاب بر آنها نازل شد گفتند ای موسی پروردگار خویش را به آن پیمان که با تو نهاده برای ما بخوان که اگر این عذاب از ما بر داری قطعا به تو ایمان می‌آوریم و پسران اسرائیل را با تو می‌فرستیم.  «۱۳۴» </span><span class="trans" rel="7_135">و چون این عذاب‌ها را برای مدتی که به سر بردند از آنها برداشتیم آن وقت پیمان‌شکنی کردند.  «۱۳۵» </span><span class="trans" rel="7_136">پس از آنها انتقام گرفتیم و به دریا غرقشان کردیم برای آنکه آیه‌های ما را تکذیب کرده و از آنها غافل مانده بودند.  «۱۳۶» </span><span class="trans" rel="7_137">و خاورها و باخترهای آن سرزمین را که برکت در آن نهاده بودیم به گروهی که خوار به شمار می‌رفتند واگذاشتیم و کلمه نیکوی پروردگار تو در باره پسران اسرائیل به پاداش صبری که کرده بودند انجام شد و آنچه را فرعون و قوم وی می‌ساختند با بناهایی که بالا می‌بردند ویران کردیم «۱۳۷» </span></p>                     <h3>بیان آیات</h3> <p> این آیات مشتمل است بر اجمال آنچه که بین موسی و فرعون-در ایامی که موسی<code class="page" rel="8,284"/> (ع) در میان قوم فرعون به سر می‌برده-جریان یافته و آن خاطراتی را که وی پس از دعوت آنان به دین توحید و نجات دادن بنی اسرائیل داشته و آن معجزاتی را که یکی پس از دیگری برایشان آورده تا آنجا که خدا او و بنی اسرائیل را نجات داده و فرعون و لشکریانش را غرق کرده و سرزمین مبارک و مشارق و مغارب آن را در اختیار او و قومش گذاشته خاطر نشان میسازد. </p> <p> <span class="aya" rel="7_127" data-words="2-11">قال الملأ من قوم فرعون أ تذر موسی و قومه...</span> این جمله حکایت گفتاری است که قومش با فرعون داشته و می‌خواستند او را فریب دهند و به قتل موسی و قوم او تحریکش کنند، لذا فرعون در رد پیشنهاد آنان گفت: کشتن موسی و بنی اسرائیل برای ما مهم نیست، برای اینکه فعلا قدرت در دست ما است، و در هر حال برایشان تسلط داریم، پس چه بهتر همان عذاب قبلی را در حق ایشان اجراء نموده فرزندانشان را کشته و زنانشان را زنده نگهداریم. و این جواب خود دلیل روشنی است بر اینکه قوم فرعون از او خواستند تا موسی و قومش را بکشد، زیرا اگر پیشنهاد ایشان چیز دیگری غیر از کشتن بود جمله‌ <span class="aya" rel="7_127" data-words="25-28">و إنا فوقهم قاهرون</span> آن موقعیتی را که می‌بایست داشته باشد نمی‌داشت. </p> <h3> <span class="title" rel="7_127 7_128 7_129 7_130 7_131 7_132 7_133 7_134 7_135 7_136 7_137">فرعون، هم مدعی خدایی بوده و هم خدایانی را می‌پرستیده است</span> </h3> <p> و اینکه گفتند: <span class="aya" rel="7_127" data-words="15-18">و یذرک و آلهتک</span> تاکید در تحریک وی بر قتل ایشان است، و معنایش این است که: ای فرعون!این شخص علاوه بر فسادی که او و قومش در زمین انگیخته‌اند زیر بار پرستش تو و خدایانت هم نرفته‌اند. از این جمله به خوبی بر می‌آید که فرعون هم ادعای الوهیت می‌کرده و مردم را به پرستش خود می‌خوانده و هم خودش<span class="footnote" rel="1" title="الدر المنثور ج ۳ ص ۱۰۷ و تفسیر قمی ج ۱ ص ۲۳۷ و تفسیر قرطبی ج ۷ ص ۲۶۲">*</span> خدایانی برای خود داشته و آنها را می‌پرستیده. تاریخ هم این معنا را در باره پاره‌ای از امت‌های گذشته اثبات کرده، از آن جمله نقل شده که در روم و ممالک دیگر، مردم، بزرگ خانواده و رؤسای قبائل و عشایر را می‌پرستیدند، و آن بزرگان و رؤسا هم، پدران نخستین و بت‌ها را پرستش می‌کرده‌اند. </p> <p>و نیز در تاریخ دارد که بعضی از بت‌پرستان برای بت‌هایی که می‌پرستیدند بت‌ها و ارباب دیگری قائل بودند، و معتقد بودند که بت‌های مورد پرستش آنان آن بت‌ها را می‌پرستند، از آن جمله پدر و مادر را رب خود می‌دانستند و برای پدر و مادر ارباب دیگری قائل بودند. </p> <p>این آن چیزی است که از جمله مورد بحث به دست می‌آید، الا اینکه از کلامی که فرعون با قوم خود داشته و قرآن از او چنین حکایت می‌کند: <span class="aya" rel="79_24" data-words="2-4">أنا ربکم الأعلی</span><span class="footnote" rel="2" title="من بزرگترین پروردگار شمایم سوره نازعات آیه ۲۴">*</span> و همچنین از     <code class="page" rel="8,285"/> جمله دیگری که گفت: <span class="aya" rel="28_38" data-words="7-12">ما علمت لکم من إله غیری</span><span class="footnote" rel="1" title="معبود دیگری غیر خودم برای شما سراغ ندارم سوره قصص آیه ۳۸">*</span> بر می‌آید که او برای خود معبودی اتخاذ نکرده بوده، و تنها خود را معبود مردم می‌دانسته است. و <span class="phrase">لذا بعضی از مورخین نوشته‌اند که خود فرعون دهری مسلک بوده، و اصلا برای عالم صانعی قائل نبوده، و مردم را هم از پرستش بت‌ها منع می‌کرده، و می‌گفته که تنها باید مرا بپرستید، و به همین جهت بعضی از ایشان بطوری که شنیده می‌شود آیه مورد بحث را <em rel="fa_7_127_16-17" data-sentence="236:97">و الهتک</em> -به کسر همزه و فتح لام با الف بعد از لام-قرائت کرده‌اند که هم بر وزن عبادت است و هم به معنای آن.</span> </p> <p>لیکن صحیح‌تر همان چیزی است که از ظاهر جمله مورد بحث استفاده می‌شود. </p> <p>و از جمله‌ <span class="aya" rel="28_38" data-words="7-12">ما علمت لکم من إله غیری</span> هم بیش از این بر نمی‌آید که می‌خواسته اله و معبود دیگری که مالک و مدبر امور خصوص قبطیان باشد نفی کرده و تدبیر امور آنان را به خود اختصاص دهد. و این حرف هم تنها از او نبوده، همه بت‌پرستان-تا آنجا که ما سراغ داریم- همین را می‌گفته‌اند، یعنی برای هر صنفی از اصناف خلائق از قبیل آسمان و زمین، دریا و خشکی و اقوام و همچنین برای اقسام مختلف حوادث از قبیل صلح و جنگ، دوستی و دشمنی و زشتی و زیبایی خدای جداگانه‌ای قائل بودند، و خود از میان همه آن خدایان آن خدایی را می‌پرستیدند که مورد حاجت و نیازشان بوده، مثلا سکنه سواحل دریاها بیشتر پروردگار دریا و طوفان را می‌پرستیدند. </p> <p>بنا بر این، معنای گفتارش که گفت: <span class="aya" rel="28_38" data-words="7-12">ما علمت لکم من إله غیری</span> این است که: من برای شما قبطی‌ها پروردگاری غیر از خودم سراغ ندارم، پروردگار شما قبطی‌ها منم نه آنکه موسی ادعا می‌کند که از طرف او مبعوث شده، و خودش هم او را می‌پرستد. مؤید این معنا قرینه‌ای است که همراه کلام او است، و آن این است که بعد از جمله مزبور بنا به حکایت قرآن اضافه کرده: <span class="aya" rel="28_38" data-words="13-31">فأوقد لی یا هامان علی الطین فاجعل لی صرحا لعلی أطلع إلی إله موسی و إنی لأظنه من الکاذبین</span><span class="footnote" rel="2" title="پس ای هامان خشت خام را پخته کن و با آن برایم برجی بساز، باشد که از آن بالا رفته از اللَّه موسی اطلاعی حاصل کنم، من او را از دروغگویان می‌پندارم سوره قصص آیه ۳۸">*</span> از این کلام به خوبی بر می‌آید که فرعون در معبود بودن خود برای موسی شک داشته و این خود قرینه است بر اینکه در جمله قبلی نمی‌خواسته وجود خدایی غیر خود را انکار کرده و بگوید: من علم به عدم وجود آن دارم، بلکه می‌خواسته علم به وجود چنین خدایی را نفی و انکار کند. </p> <p>     <code class="page" rel="8,286"/> و کوتاه سخن اینکه خواسته است بگوید: من خدایی بجز خودم برای شما سراغ ندارم، نه اینکه شما خدایی به غیر من ندارید. </p> <h3> <span class="title" rel="7_127 7_128 7_129 7_130 7_131 7_132 7_133 7_134 7_135 7_136 7_137">سخن فخر رازی در باره معتقدات فرعون و اشکالی که بر آن وارد است</span> </h3> <p> و اما آن احتمال که گفتیم بعضی‌ها داده و گفته‌اند: فرعون مردی دهری مسلک بوده، ظاهرا احتمالی است که فخر رازی داده و در تفسیر خود چنین گفته است: آنچه به نظر من می‌رسد این است که فرعون یا مرد عاقلی بوده و یا عقل نداشته، اگر عقل نمی‌داشت از حکمت خدا دور بود که به سوی چنین کسی پیغمبری گسیل بدارد، و اگر عقل داشته و عقلش هم کامل بوده، معقول نیست که چنین کسی واقعا معتقد به الوهیت خود باشد، و خود را خالق آسمان و زمین بداند، از خود او هم که بگذریم معنا ندارد خلق کثیری از عقلا چنین اعتقادی در باره او داشته باشند، چون فساد این عقیده از ضروریات عقل است. </p> <p>پس بهتر این است که بگوییم فرعون مردی دهری و منکر وجود صانع بوده، و کواکب را مدبر این عالم خاکی و خود را مدبر و مربی آدمیان می‌دانسته، پس اینکه گفته: <span class="aya" rel="79_24" data-words="2-4">أنا ربکم الأعلی</span> مقصودش این بوده که من مربی و ولی نعمت و روزی دهنده شمایم. و اینکه گفت: <span class="aya" rel="28_38" data-words="7-12">ما علمت لکم من إله غیری</span> مقصودش این بوده که من جز خود کسی را سراغ ندارم که پرستش و عبادتش بر شما واجب باشد. </p> <p>و وقتی مسلک و مرامش این بوده بعید نیست که بگوییم وی بت‌هایی به صورت کواکب برای خود درست کرده و می‌پرستیده، و مانند سایر ستاره‌پرستان به آن بتها تقرب می‌جسته، و بنا بر این مانعی ندارد که جمله‌ <span class="aya" rel="7_127" data-words="15-18">و یذرک و آلهتک</span> را حمل بر همین معنایی کنیم که به نظرمان رسید<span class="footnote" rel="1" title="تفسیر کبیر فخر رازی ج ۳۱ ص ۴۲">*</span>. </p> <p>این بود کلام فخر رازی، اشکالی که ما بر گفتار وی داریم این است که این شخص اینقدر نفهمیده که معنای الوهیت و ربوبیت در نظر بت‌پرستان و ستاره‌پرستان آفریدن آسمانها و زمین نیست، و هیچ بت‌پرست و ستاره‌پرستی بت و ستاره خود را آفریدگار و خالق آسمانها و زمین نمی‌داند، بلکه معنای الوهیت در نظر آنان تدبیر یک قسمت از امور عالم است که خود فخر هم در آخر کلامش احتمال آن را داده، و این اشتباه را هم کرده که هیچ دهری مذهبی ستاره‌پرست و هیچ ستاره‌پرستی دهری و منکر وجود صانع نمی‌شود. </p> <p>پس حق مطلب همان است که گفتیم فرعون خود را پروردگار مصر و مصریان می‌دانسته، و اگر مربوب بودن آنان را برای رب و پروردگاری دیگر انکار می‌کرده روی قاعده   <code class="page" rel="8,287"/> و اعتقاد خود آنان بوده، نه اینکه مخلوق بودن آنان و خالقیت خدای سبحان را انکار کرده باشد. </p> <p> <span class="aya" rel="7_127" data-words="19-28">قال سنقتل أبناءهم و نستحیی نساءهم و إنا فوقهم قاهرون</span> این جمله وعده‌ای است که فرعون به کرسی‌نشینان خود داده، و آنان را به این معنا دلخوش کرده که بزودی همان سخت‌گیریها و عذابی که در باره بنی اسرائیل داشت از سر می‌گیرد، پسران آنان را می‌کشد و دخترانشان را برای کلفتی و خدمتگزاری قبطیان زنده می‌گذارد، و در آخر هم برای فرو نشاندن خشم و از بین بردن اضطراب درونی آنان اضافه کرده است که: ما مسلط و قاهر بر ایشانیم . </p> <h3> <span class="title" rel="7_128 7_127 7_129 7_130 7_131 7_132 7_133 7_134 7_135 7_136 7_137">تحریک و تشویق موسی (ع) بنی اسرائیل را به قیام علیه فرعون و استعانت از خدا و صبر در برابر شدائد مبارزه</span> </h3> <p> <span class="aya" rel="7_128" data-words="1-7">قال موسی لقومه استعینوا بالله و اصبروا...</span> موسی (ع) در این جمله بنی اسرائیل را بر قیام و شورش علیه فرعون بر می‌انگیزد و آنان را به استمداد و استعانت از خدای تعالی در رسیدن به هدف که همان رهایی از اسارت و بندگی فرعون است توصیه می‌نماید، و آنان را به صبر در برابر شدایدی که فرعون خط نشان آن را می‌کشد سفارش می‌کند. آری، صبر در برابر شداید راهنمای به سوی خیر و پیشتاز فرج و نجات است. موسی (ع) در آخر کلام خود با جمله‌ <span class="aya" rel="7_128" data-words="8-13">إن الأرض لله یورثها من یشاء</span> گفتار خود را تعلیل می‌کند. </p> <p>و حاصل این تعلیل این است که: اگر من این نوید را می‌دهم برای این است که فرعون مالک زمین نیست تا آن را به هر کس بخواهد بدهد و از هر کس بخواهد بگیرد، بلکه زمین ملک خدای سبحان است، او است که به هر کس بخواهد ملک و سلطنت در زمین را می‌دهد، و سنت او هم بر این جریان دارد که حسن عاقبت را به کسانی از بندگان خود اختصاص دهد که از او بترسند، و از او حساب ببرند، بنا بر این شما ای بنی اسرائیل!اگر تقوا پیشه کنید، یعنی از خدای تعالی استعانت جسته و در راه او در شداید صبر کنید خداوند این سرزمین را که امروز در دست فرعونیان است به دست شما خواهد سپرد. </p> <p><span class="phrase">موسی (ع) به منظور فهماندن همین معنا دنباله کلام خود <span class="aya" rel="7_128" data-words="8-15">إن الأرض لله یورثها من یشاء من عباده</span> اضافه کرد که: <span class="aya" rel="7_128" data-words="16-18">و العاقبة للمتقین</span>، و لفظ <em rel="fa_7_128_17-17" data-sentence="239:139">عاقبة</em> در لغت به معنای دنباله هر چیز است، هم چنان که لفظ <em>البادئة</em> به معنای آن چیزی است که هر عمل و یا هر چیزی به آن ابتداء و شروع می‌شود.</span> </p> <p>و اگر بطور مطلق فرمود: عاقبت از آن پرهیزکاران است برای این بود که سنت‌الهی بر این جریان دارد. آری، خدای تعالی نظام عالم را طوری قرار داده که هر نوعی از انواع موجودات به منتهای سیری که خداوند برایش معلوم کرده برسد، و سعادت مقدر خود را نائل <code class="page" rel="8,288"/> گردد، حال انسان هم که یکی از انواع موجودات است حال همانها است، او نیز اگر در راهی قدم بگذارد که خداوند و فطرت برایش ترسیم کرده و از انحراف از راه خدا یعنی از کفر به خدا و به آیات خدا و فساد انگیختن در زمین بپرهیزد خداوند به سوی عاقبت نیک هدایتش نموده و به زندگی پاک زنده‌اش داشته و به سوی هر خیری که بخواهد ارشادش می‌کند. </p> <h3> <span class="title" rel="7_129 7_128 7_133 7_127 7_130 7_131 7_132 7_134 7_135 7_136 7_137">شکوه بنی اسرائیل نزد موسی (ع) و جواب موسی (ع) به ایشان</span> </h3> <p> <span class="aya" rel="7_129" data-words="1-11">قالوا أوذینا من قبل أن تأتینا و من بعد ما جئتنا</span> <span class="phrase">کلمه <em>اتیان</em> و کلمه <em>مجی‌ء</em> در این آیه به یک معنا است و به کار بردن هر دو تنها به منظور تفنن در تعبیر است، و اینکه بعضی از مفسرین این دو کلمه را به دو معنا گرفته و گفته‌اند <em rel="fa_7_129_6-6" data-sentence="187:288">تاتینا</em> به معنای <em>آوردی برای ما</em> و <em rel="fa_7_129_11-11" data-sentence="280:239">جئتنا</em> به معنای <em>آمدی ما را</em> است و تقدیر آیه این است که: من قبل أن تاتینا بالآیات و من بعد ما جئتنا قبل از اینکه این آیات را برای ما بیاوری و بعد از آنکه آمدی ما را صحیح نیست، برای اینکه دلیلی بر تقدیر گرفتن  <em rel="fa_7_133_12-12" data-sentence="549:13">بالآیات</em> در دست نیست.</span> </p> <p><span class="phrase">علاوه بر اینکه غرض بنی اسرائیل این بوده که شکایت خود را به موسی عرضه داشته و بگویند ما چه قبل از آمدنت و چه بعد از آمدنت آن عذاب و شکنجه‌ای که از فرعونیان می‌دیدیم هنوز هم می‌بینیم، و از آن وعده‌ای که خداوند داده بود که به دست تو از دست فرعونیان نجات پیدا می‌کنیم خبری نشد، و معلوم است که در رساندن این غرض حاجتی به ذکر آیات نیست و اصلا آوردن آیات هیچ ربطی به این غرض ندارد، پس تقدیر گرفتن <em rel="fa_7_133_12-12" data-sentence="390:137">بالآیات</em> درست نیست و مطلب همان است که گفتیم این دو کلمه در آیه به یک معنا و هر دو به معنای آمدن است، نه یکی به معنای آوردن و دیگری به معنای آمدن.</span> </p> <p> <span class="aya" rel="7_129" data-words="12-24">قال عسی ربکم أن یهلک عدوکم و یستخلفکم فی الأرض فینظر کیف تعملون</span> این جمله حکایت جوابی است که موسی از شکایت بنی اسرائیل داده، و خاطر آنان را بدین وسیله تسلیت داده و امیدوارشان ساخته است، در حقیقت تکرار همان کلام قبلی است که فرمود: <span class="aya" rel="7_128" data-words="4-10">استعینوا بالله و اصبروا إن الأرض لله</span> کانه خواسته است بفرماید: اینکه به شما دستور دادم که در راه رسیدن به هدف از خدا بترسید حرف زنده‌ای بود که هرگز غیر آن را از من نخواهید شنید، اگر به آن دستور عمل کنید امید این هست که خداوند دشمنان شما را هلاک کرده و زمین را بعد از ایشان به شما واگذار کند. آری، اگر می‌خواهید خداوند شما را جانشین آنان در زمین قرار بدهد باید بدانید که خداوند چنین کاری را بیهوده نمی‌کند، و شما را بدون هیچ قید و شرطی بر آنان ترجیح نمی‌دهد، و اگر شما را به آرزویتان برساند برای این است که<code class="page" rel="8,289"/> ببیند رفتار شما چگونه خواهد بود، و این همان معنایی است که آیه شریفه‌ <span class="aya" rel="3_140" data-words="9-23">و تلک الأیام نداولها بین الناس و لیعلم الله الذین آمنوا و یتخذ منکم شهداء</span><span class="footnote" rel="1" title="این روزها را با اختلاف احوال گاهی فتح و غلبه و گاهی شکست و مغلوبیت میان مردم می‌گردانیم تا مقام اهل ایمان با امتحان معلوم گردد سوره آل عمران آیه ۱۴۰">*</span> در مقام افاده آن است. </p> <p>و این یکی از آیاتی است که خداوند در آن یهود را که برای خود منصب بلا عزل الهی قائل بودند تخطئه نموده است. آری، توراتی که در دست یهود است یهودیان را دارای کرامتی بدون قید و شرط و آنان را حزب خدا و سرزمین بیت المقدس را سرزمینی دانسته که خداوند به یهود تملیک کرده، آن هم تملیکی که نه نقل و انتقال بردار است و نه اقاله پذیر. </p> <p><code class="aya" rel="7_130"/> <span class="aya" rel="7_130" data-words="1-10">و لقد أخذنا آل فرعون بالسنین و نقص من الثمرات</span>  <span class="phrase"><em rel="fa_7_130_6-6" data-sentence="0:44">سنین</em> جمع <em>سنه</em> به معنای قحط و نایابی است.</span> و گویا معنای اصلی آن سنة القحط سال قحطی بوده و به تدریج گفته شده: <em>السنة آن سال</em> سپس به کثرت استعمال تدریجا کارش به جایی رسیده که معنای قحطی و نایابی را به خود گرفته است. </p> <p>خدای سبحان در این آیه می‌فرماید-و قسم هم یاد می‌کند-که آل فرعون را یعنی همان قبطی‌ها را که فامیل او بودند به قحطی‌های متعدد و کمی میوه‌ها دچار کرد تا شاید بدین وسیله متذکر شوند. </p> <p>و اینکه گفتیم <em>قحطی متعدد</em> برای این است که از ظاهر سیاق برمی‌آید که این قحطی ممتد در امتداد چند سال نبوده، بلکه بین دو سال قحطی یک و یا چند سال فاصله می‌شده، زیرا اگر اینطور نبود <em>سنة قحط سالی</em> را به صیغه جمع نمی‌آورد، زیرا قحطی ممتد به امتداد چند سال یک قحطی است، نه قحطی‌های متعدد. علاوه بر اینکه جمله<code class="aya" rel="7_131"/> <span class="aya" rel="7_131" data-words="1-6">فإذا جاءتهم الحسنة قالوا لنا هذه</span> ظهور دارد در اینکه حسنه مذکور در آن، بعد از سیئه (قحطی) بوده و بعد از آن حسنه مواجه با سیئه دیگری شدند. </p> <h3> <span class="title" rel="7_131 7_127 7_128 7_129 7_130 7_132 7_133 7_134 7_135 7_136 7_137">مبتلا نمودن خداوند فرعونیان را به قحطی و تفال بد آنان در باره موسی (علیه السلام) </span> </h3> <p> <span class="aya" rel="7_131" data-words="1-6">فإذا جاءتهم الحسنة قالوا لنا هذه...</span> از ظواهر امر بر می‌آید که قوم فرعون وقتی پس از قحط سالی به سال خوشی می‌رسیده و نعمت و روزی‌شان فراوان می‌شده می‌گفته‌اند: این از خود ما است و مقصودشان این بوده که ما تا آنجا که به یاد داریم هرگز به قحط سالی دچار نشده‌ایم، و اگر در گذشته مبتلا به آن خشکسالی شدیم از نحوست موسی بوده است و اگر این حرف را پس از نجات از قحط سالی زده‌اند برای این بوده که تا آن روز دچار چنین بلائی نشده بودند، و معلوم است که انسان معمولا   <code class="page" rel="8,290"/> وقتی متوجه ارزش و اهمیت نعمتی می‌شود که به ضد آن مبتلا بشود. قوم فرعون هم اگر به قحط سالی دچار نشده بودند پس از نجات و رسیدن به فراوانی نعمت نمی‌گفتند: <em>این از ما است</em>  گو اینکه طبعا و عادتا بایستی قضیه بر عکس اینکه واقع شده بود واقع می‌شد، به این معنا که بایستی قبل از تفال بد به موسی زدن می‌گفتند: <em>این از ما است</em> چون وقتی مردمی قحط سالی و بلا را از نحوست شخص معینی می‌دانند که بر حسب ارتکاز و عادت دیرینه، نعمت و فراخی روزی و رفاه عیش را از خود بدانند، زیرا تا به رفاه و راحت خو نکرده باشند از گرفتاری و بلا آن طور که باید وحشت نمی‌کنند، و لیکن همانطور که گفتیم از ظواهر قضیه بر می‌آید که تفال بد به موسی زدن قبل از گفتن <em>این از ما است</em> بوده. </p> <p>و <span class="phrase">شاید به همین جهت قوم فرعون را قبل از فال بد زدنشان ذکر کرده و نیز به همین مناسبت کلمه <em rel="fa_7_131_3-3" data-sentence="86:356">حسنه</em> را با لفظ <em>اذا</em> و کلمه <em>سیئه قحط سالی</em> را با لفظ <em>ان</em> آورده و فرموده: <span class="aya" rel="7_131" data-words="1-15">فإذا جاءتهم الحسنة قالوا لنا هذه و إن تصبهم سیئة یطیروا بموسی و من معه</span>، از این اختلاف در تعبیر بر می‌آید که <em>حسنه رفاه عیش</em> در نظر فرعونیان اصل ثابتی بوده، و ابتلای به قحط سالی نادر و بی‌سابقه بوده است.</span> <span class="phrase">شاهد دیگر این معنا این است که کلمه <em rel="fa_7_131_3-3" data-sentence="35:111">حسنه</em> را با  <em>الف و لام</em> جنس که مفید تعریف است و کلمه <em rel="fa_7_131_10-10" data-sentence="146:42">سیئه</em> را نکره و بدون <em>الف و لام</em>  آورده.</span> </p> <p>کلمه <em>یطیروا</em> از <em>تطیر</em> و تطیر مشتق از <em>طیر</em> است، و جهت این اشتقاق این است که عرب به خیلی چیزها از آن جمله به طیور تفال می‌زدند به همین جهت کلماتی از ماده  <em>طیر</em> اشتقاق کردند که معنای تفال و یا بهره‌ای از شر و شامت را بدهد مانند تطیر که به معنای اول و طائر که به معنای دوم است. </p> <p>پس اینکه فرمود: <span class="aya" rel="7_131" data-words="16-25">ألا إنما طائرهم عند الله و لکن أکثرهم لا یعلمون</span> معنایش این می‌شود: بهره‌ای که ایشان از شر و شامت دارند نزد خداست، و آن عذابی است که خداوند برای آنان تهیه دیده، و لیکن بیشتر ایشان از این عذاب غافلند، و خیال می‌کنند از گناهان و جنایاتی که مرتکب می‌شوند اثری باقی نمی‌ماند، و در دفتری بایگانی نمی‌شود. </p> <p><span class="phrase">البته برای کلمه <em rel="fa_7_131_18-18" data-sentence="16:111">طائر</em> معانی دیگری هم از قبیل نامه اعمال و غیر آن ذکر کرده‌اند، و لیکن مناسب با سیاق همان معنایی است که ما ذکر کردیم.</span> </p> <p><code class="aya" rel="7_132"/> <span class="aya" rel="7_132" data-words="1-13">و قالوا مهما تأتنا به من آیة لتسحرنا بها فما نحن لک بمؤمنین</span> <span class="phrase">کلمه <em rel="fa_7_132_3-3" data-sentence="5:141">مهما</em> از اسمای شرط و به معنای <em>هر چه</em> است، و معنای آیه این است که  هر چه برای ما معجزه بیاوری که ما را جادو کنی ما به تو ایمان آور نیستیم .</span> قوم فرعون با این<code class="page" rel="8,291"/> کلام خود خواسته‌اند موسی را برای همیشه از خود مایوس سازند، و اینکه معجزات او را جادو خواندند در حقیقت خواسته‌اند او را استهزاء نموده و بگویند تو بی خود اسم این اعمالت را معجزه گذارده‌ای. </p> <h3> <span class="title" rel="7_133 7_127 7_128 7_129 7_130 7_131 7_132 7_134 7_135 7_136 7_137">نزول عذاب‌های متعدد بر قوم فرعون، به تفصیل و در زمان‌های مناسب</span> </h3> <p> <span class="aya" rel="7_133" data-words="1-13">فأرسلنا علیهم الطوفان و الجراد و القمل و الضفادع و الدم آیات مفصلات...</span> <span class="phrase">کلمه <em rel="fa_7_133_3-3" data-sentence="5:192">طوفان</em> به گفته راغب<span class="footnote" rel="1" title="مفردات راغب ص ۳۱۲ ماده طوف">*</span> به معنای هر حادثه‌ای است که انسان را احاطه کند، و لیکن بیشتر متعارف شده که در آب بسیار زیاد استعمال شود.</span> و <span class="phrase">در مجمع البحرین می‌گوید: این کلمه به معنای سیلی است که زمین را در خود غرق کند، و اصل آن، ماده <em rel="fa_7_133_3-3" data-sentence="94:142">طوف</em> است که به معنای طواف و دور زدن می‌باشد<span class="footnote" rel="2" title="مجمع البحرین ج ۵ ص ۹۱ ماده طوف و مجمع البیان ج ۴ ص ۴۶۷">*</span>.</span> </p> <p><span class="phrase">کلمه <em rel="fa_7_133_7-7" data-sentence="5:114">قمل</em> -به ضم قاف و تشدید میم-به گفته بعضی‌ها به معنای میمون‌های درشت هیکل و به گفته بعضی دیگر به معنای مگس‌های ریز است.</span> و قمل-به فتح قاف و سکون میم-به معنای شپش معروف است. <span class="phrase"><em rel="fa_7_133_5-5" data-sentence="0:73">جراد</em> و <em rel="fa_7_133_9-9" data-sentence="56:56">ضفادع</em> و <em>دم</em> به ترتیب به معنای ملخ، قورباغه و خون است.</span> </p> <p><span class="phrase">کلمه <em rel="fa_7_133_13-13" data-sentence="5:105">مفصلات</em> از تفصیل به معنای جدا جدا کردن اجزای یک شی‌ء متصل است، که لازمه آن متمایز شدن هر جزئی است از اجزای دیگر.</span> پس بنا بر این، از اینکه فرمود: <span class="aya" rel="7_133" data-words="12-13">آیات مفصلات</span> استفاده می‌شود آیاتی که به سوی قوم فرعون فرستاده می‌شده یک جا و یک دفعه نبوده، بلکه هر کدام جدای از ما بقی فرستاده می‌شده، و این خود دلیل بر این است که این آیات آیاتی است الهی که هر کدام در موقع مناسبش نازل می‌شود، چون اگر یک جا نازل می‌شد ممکن بود خیال کنند یک امر اتفاقی و جزافی بوده و ربطی به موسی و نفرین او نداشته است. </p> <p><span class="phrase">آیه بعدی شاهد بر این است که معنای <em rel="fa_7_133_13-13" data-sentence="34:455">مفصلات</em> همان معنایی است که ما کردیم، برای اینکه از آن آیه استفاده می‌شود: هر کدام از آیات که فرستاده می‌شده قبلا موسی از آمدن آن آیه و آن عذاب خبر می‌داده، لذا وقتی به آن برخورد می‌کردند دست به دامن موسی می‌شدند تا بلکه دعائی کند و آن عذاب را از ایشان برگرداند، و با موسی عهد می‌بستند که اگر این عذاب را از آنان بر دارد به وی ایمان می‌آورند و دست از بنی اسرائیل برداشته و ایشان را به موسی می‌سپارند، ولی وقتی به دعای موسی عذاب برداشته می‌شد عهد خود را می‌شکستند.</span> </p> <p>     <code class="page" rel="8,292"/><code class="aya" rel="7_134"/> <span class="aya" rel="7_134" data-words="1-11">و لما وقع علیهم الرجز قالوا یا موسی ادع لنا ربک...</span>  <em>رجز</em> به معنای عذاب است، و الف و لامی که در اینجا بر سر آن است، اشاره به عذابی است که هر کدام از آیات قوم فرعون مشتمل بر آن بوده است، و جمله‌ <span class="aya" rel="7_134" data-words="12-14">بما عهد عندک</span> بطوری که قرینه مقام افاده می‌کند به این معنا است که: از پروردگارت برای ما رفع عذاب را بخواه، چون خدایت با تو عهد بسته که هیچ وقت دعایت را رد نکند. بنا بر این، لامی که در جمله به کار رفته لام قسم خواهد بود. </p> <p>جمله‌ <span class="aya" rel="7_134" data-words="15-25">لئن کشفت عنا الرجز لنؤمنن لک و لنرسلن معک بنی إسرائیل</span> همان عهدی است که گفتیم قوم فرعون با موسی بسته و آن را شکستند. </p> <h3> <span class="title" rel="7_135 7_127 7_128 7_129 7_130 7_131 7_132 7_133 7_134 7_136 7_137">عهد شکنی قوم فرعون بعد از بر داشته شدن عذاب از آنان</span> </h3> <p> <span class="aya" rel="7_135" data-words="1-11">فلما کشفنا عنهم الرجز إلی أجل هم بالغوه إذا هم ینکثون</span> کلمه <em>نکث</em> به معنای عهد شکستن است، و جمله‌ <span class="aya" rel="7_135" data-words="5-8">إلی أجل هم بالغوه</span> متعلق است به جمله <em>کشفنا</em> ، و از این دو جمله بر می‌آید عهدهایی که بین موسی و قوم فرعون می‌گذشته مؤجل به مدت معینی بوده، مثلا اگر موسی (ع) می‌گفته که خداوند این عذاب را از شما بر می‌دارد به شرطی که ایمان بیاورید و بنی اسرائیل را با من روانه کنید در آخر اضافه می‌کرده که اگر تا فلان مدت به این عهد وفا نکردید عذاب مرتفع نخواهد شد. </p> <p>و همچنین اگر بنی اسرائیل با وی عهد می‌بسته‌اند آنان نیز عهد خود را محدود به مدت معین می‌کردند، لذا آیه شریفه می‌فرماید: پس از آنکه عذاب برداشته می‌شد و آن اجل معین سر می‌رسید عهد خود را که با موسی بسته بودند، می‌شکستند . </p> <p><code class="aya" rel="7_136"/> <span class="aya" rel="7_136" data-words="1-5">فانتقمنا منهم فأغرقناهم فی الیم</span> کلمه <em>یم</em> در زبان عرب به معنای دریا است، ما بقی الفاظ آیه معنایش روشن است. </p> <p><code class="aya" rel="7_137"/> <span class="aya" rel="7_137" data-words="1-10">و أورثنا القوم الذین کانوا یستضعفون مشارق الأرض و مغاربها...</span> ظاهرا مراد از <em>ارض</em> سرزمین شام و فلسطین است، مؤید و یا دلیل بر این معنا جمله بعدی است که می‌فرماید: <span class="aya" rel="7_137" data-words="11-13">التی بارکنا فیها</span> برای اینکه خداوند در قرآن کریمش غیر از سرزمین مقدس که همان نواحی فلسطین است و غیر از کعبه هیچ سرزمینی را به برکت یاد نکرده. </p> <p>معنای آیه این است که: ما بنی اسرائیل را که مردمی ضعیف به شمار می‌رفتند قدرت داده و مشارق و مغارب سرزمین مقدس را به ایشان واگذار نمودیم. و اگر در اینجا بنی اسرائیل را به مردمی مستضعف وصف کرده برای این است که کارهای عجیب خارق العاده خدا را برساند، و بفهماند چگونه خداوند افتادگان را بلند می‌نماید و کسانی را که در نظرها خوار<code class="page" rel="8,293"/> می‌آیند تقویت نموده و زمین را در تیول آنان قرار می‌دهد، چه قدرتی بالاتر از این؟ اینهم که فرمود: <span class="aya" rel="7_137" data-words="14-18">و تمت کلمت ربک الحسنی</span> برای این است که برساند به ملک و سلطنت رسانیدن بنی اسرائیل و هلاک کردن دشمنان ایشان بر وفق قضای حتمیش بوده، موسی  (ع) هم گویا از این قضا خبری داشته که در وعده به‌بنی اسرائیل گفته است: <span class="aya" rel="7_129" data-words="13-21">عسی ربکم أن یهلک عدوکم و یستخلفکم فی الأرض</span>. آیه شریفه‌ <span class="aya" rel="28_5" data-words="1-15">و نرید أن نمن علی الذین استضعفوا فی الأرض و نجعلهم أئمة و نجعلهم الوارثین</span><span class="footnote" rel="1" title="اینک می‌خواهیم که منت نهیم بر آن مردمی که در زمین مستضعف بودند و ایشان را پیشوایان و وارثان زمین قرار دهیم سوره قصص آیه ۵">*</span> نیز اشاره به همین معنا دارد. </p> <p>و اما معنای <em>تمامیت کلمه</em> -تمام شدن کلمه، خارج شدن آن از مرحله قوه و استعداد به مرحله فعلیت و وقوع است، البته ناگفته نگذاریم که جهت و علت تمام شدن کلمه پروردگار در خصوص داستان بنی اسرائیل صبر ایشان بوده و لذا فرموده: <span class="aya" rel="7_137" data-words="22-23">بما صبروا</span>. </p> <p>جمله‌ <span class="aya" rel="7_137" data-words="24-29">و دمرنا ما کان یصنع فرعون...</span> به این معنا است که ما آن صنایعی که قوم فرعون داشته و آن قصرهایی که افراشته بودند و آن تاکستانهایی که به وجود آورده و داربست‌هایی را که برای موبن‌ها ساخته بودند از بین بردیم. </p> <h3>بحث روایتی‌ <span class="title" rel="7_133 7_134 7_127 7_128 7_129 7_130 7_131 7_132 7_135 7_136 7_137"> (در باره مبتلا گشتن فرعونیان به عذاب‌های متعدد و عهد شکنی ایشان) </span> </h3> <p> در مجمع البیان<span class="footnote" rel="2" title="مجمع البیان ج ۴ ص ۴۶۸">*</span> است که ابن عباس و سعید بن جبیر و قتاده و محمد بن اسحاق بن بشار مطلبی را گفته‌اند، و علی بن ابراهیم<span class="footnote" rel="3" title="تفسیر قمی ج ۱ ص ۲۳۷">*</span> هم همان مطلب را به سند خود از ابی جعفر و ابی عبد اللَّه (ع) روایت کرده، و آن مطلب که از مجموع روایات گرفته شده این است که: بعد از ایمان ساحران به موسی و شکست خوردن فرعون و اصرار بر کفر خود، هامان به فرعون گفت: مردم بطوری که می‌بینی یکی پس از دیگری به موسی ایمان می‌آورند، باید فکری کرد، من فکر می‌کنم صلاح در این باشد که مامور بگذاری تا هر کس را که به دین موسی در آمده زندانیش کنند. </p> <p>پس فرعون هر کس را که به موسی ایمان آورده بود حبس نمود. خداوند هم فرعونیان را       <code class="page" rel="8,294"/> به عذاب‌های گوناگونی از قبیل کمبود زراعت و امثال آن مبتلا نمود، و در آخر طوفانی بر آنان مسلط کرد تا تمامی خانه‌های آنان را در هم فرو ریخت، فرعونیان ناگزیر به بیابان گریختند، و خیمه‌ها به پا کردند، و اما خانه‌های بنی اسرائیل یک قطره از آب سیل به آنها نرسید، و زمین‌های زراعتی آنان نیز آسیبی ندید، بر عکس برای فرعونیان هیچ زمین زراعتی نماند، لذا به موسی گفتند: از خدایت بخواه این بارندگی هولناک را از ما قطع کند، که اگر چنین کنی ما به تو ایمان آورده و بنی اسرائیل را از زندانها رها کرده با تو روانه می‌سازیم. </p> <p>موسی (ع) از خدا خواست و خداوند هم عذاب را از آنان برداشت، و لیکن متاسفانه به وعده خود وفا ننموده و ایمان نیاوردند. این بار هامان به فرعون گفت: اگر بنی اسرائیل را آزاد کنی به دست خود، موسی را بر خود غلبه داده‌ای، و او بطور مسلم سلطنت تو را از بین خواهد برد، لذا فرعون بنی اسرائیل را رها ننمود و در باره باران‌های خطرناک گفت: بارانی که آمد عذاب نبود، بلکه نعمتی بود برای ما زیرا دشت و صحرای ما را پس از خشکی و مردگی زنده و سر سبز و خرم نمود، و چون چنین کردند خداوند هم-به روایت علی بن ابراهیم<span class="footnote" rel="1" title="تفسیر قمی ج ۱ ص ۲۳۷">*</span> در سال دوم و به روایت دیگران<span class="footnote" rel="2" title="تفسیر ابو الفتوح رازی ج ۵ ص ۲۶۱">*</span> در ماه دوم ملخ را بر زراعتها و اشجار ایشان مسلط کرد، بطوری که از زراعت و درختان چیزی باقی نگذاشت بلکه موی سر و ریش آنان و لباس و فرش و زندگی‌شان را هر چه بود خوردند، و حال آنکه همین ملخ‌ها به خانه‌های بنی اسرائیل داخل نمی‌شدند و هیچگونه آزاری نمی‌رساندند. </p> <p>مردم همه سر و صدایشان بلند شد، و فرعون شدیدا به جزع و فزع در آمد، و به موسی  (ع) گفت: این بار هم از پروردگارت بخواه این بلا را از ما بگرداند، و بطور قطع من نیز دست از بنی اسرائیل بر می‌دارم. موسی (ع) دعا کرد و ملخ بعد از آنکه یک هفته یعنی از شنبه تا شنبه دیگر بر ایشان مسلط بود از آنان بر طرف گردید. </p> <p>بعضی‌ها<span class="footnote" rel="3" title="تفسیر جرجانی ج ۳ ص ۲۳۴">*</span> در کیفیت دعای موسی (ع) گفته‌اند که وی نگاهی به آسمان نمود و سپس عصای خود را به طرف مشرق و مغرب به حرکت در آورد، و بدون درنگ ملخ‌ها از همان طرف که آمده بودند برگشتند، تو گویی اصلا ملخی نیامده بوده. <span class="phrase">این بار هم هامان نگذاشت فرعون به وعده خود وفا کند و بنی اسرائیل را آزاد سازد، لذا در سال سوم-به روایت       <code class="page" rel="8,295"/> علی بن ابراهیم<span class="footnote" rel="1" title="تفسیر قمی ج ۱ ص ۲۳۸ و الصافی ج ۱ ص ۶۰۶">*</span> -و در ماه سوم<span class="footnote" rel="2" title="الدر المنثور ج ۳ ص ۱۱۱ و تفسیر قرطبی ج ۷ ص ۲۷۱">*</span> -به روایت دیگران-خداوند <em rel="fa_7_133_7-7" data-sentence="380:189">قمل</em> را که عبارت است از ملخ ریز و بدون بال و خیلی خبیث‌تر و خطرناک‌تر از سایر انواع ملخ بر همه زراعت آنان مسلط نمود، به این معنی که این بار ملخ ساقه و ریشه‌ها را هم خورد، و خلاصه زمین را لیسید.</span> </p> <p>بعضی<span class="footnote" rel="3" title="تفسیر قرطبی ج ۷ ص ۲۷۰ و تفسیر ابو الفتوح رازی ج ۵ ص ۲۶۰">*</span> دیگر گفته‌اند: موسی (ع) مامور شد تا به تلی خاکی که در دهی از دهات مصر معروف به عین شمس قرار داشت برود، موسی بدانجا رفت و عصای خود را به آن تل خاک زد و بلافاصله ملخ‌های نام برده سراسر مصر را پر کرده حتی به جامه‌های فرعونیان در آمده و آنان را گزیدند، و اگر کسی مشغول غذا خوردن بود قمل در غذایش شده و ظرف غذایش از آن پر می‌شد. </p> <p><span class="phrase">سعید بن جبیر<span class="footnote" rel="4" title="تفسیر ابو الفتوح رازی ج ۵ ص ۲۶۱">*</span> گفته است: <em rel="fa_7_133_7-7" data-sentence="102:312">قمل</em> همان شپشه‌ای است که به حبوبات می‌افتد، و نیز گفته است: اگر کسی ده جراب (مشک) گندم به آسیاب می‌برد از آن ده مشک بیش از سه قفیز (پیمانه) عایدش نمی‌شد، و این بلا شدیدترین بلائی بود که فرعونیان بدان دچار شدند، زیرا نه تنها حبوبات آنان به خطر افتاد بلکه موی بدن و حدقه و پلک چشم و ابروهای آنان نیز دستخوش این بلا شد.</span> وقتی به بدنهایشان حمله می‌کرد هر که میدید خیال می‌کرد پوست بدن‌های آنان مبتلا به گری شده. خلاصه خواب و آرامش از آنان سلب شد، همه به ناله و فریاد در آمدند. ناچار فرعون موسی را طلبید و گفت: اگر این بار از خدایت بخواهی تا عذاب را از ما بردارد بطور قطع و مسلم دست از بنی اسرائیل بر می‌دارم. موسی این بار نیز پذیرفت و دعا کرد، و به دعای او قمل که هفت روز تمام یعنی از روز شنبه‌ای تا شنبه بعد مسلط بر آنان شده بود بر طرف گردید. و این بار هم عهد خود را شکسته خداوند در سال چهارم<span class="footnote" rel="5" title="تفسیر ابو الفتوح رازی ج ۵ ص ۲۵۹">*</span> و به آن روایت دیگر در ماه چهارم<span class="footnote" rel="6" title="الدر المنثور ج ۳ ص ۱۱۱">*</span> ضفدع (قورباغه) را بر آنان مسلط کرد. </p> <p>تمام زندگی آنان مالامال از ضفدع شد، لباس و یا ظرف و یا طعام و یا آبی نماند مگر اینکه پر از ضفدع بود، غذا می‌پختند چیزی نمی‌گذشت که می‌دیدند پر از ضفدع شده، می‌خواستند با یکدیگر صحبت کنند تا دهن باز می‌کردند ضفدع به دهانشان می‌افتاد، لقمه بر             <code class="page" rel="8,296"/> می‌داشتند تا دهانشان باز می‌شد ضفدع قبل از لقمه دهانشان را پر کرده بود. این بار به گریه در آمده به شکایت نزد موسی آمدند، و گفتند اینبار توبه کرده و دیگر به کردار زشت خود بر نمی‌گردیم، از خدا بخواه تا ما را از شر قورباغه‌ها رهایی دهد، موسی دعا کرد و خداوند ضفدع را پس از آنکه هفت روز یعنی از روز شنبه تا شنبه دیگر بر ایشان مسلط بود از آنان بر داشت. </p> <p>و چون این بار نیز عهد خود را شکستند خداوند در سال پنجم<span class="footnote" rel="1" title="نور الثقلین ج ۲ ص ۵۹">*</span> خون را روانه بسوی ایشان کرد، به این معنا که آب نیل را برای ایشان خون گردانید، بنی اسرائیل آن را آب و قبطی‌ها آن را خون می‌دیدند، حتی قبطی‌ها به بنی اسرائیل التماس می‌کردند که ایشان آب را در دهان خود ریخته و از دهان خود به دهان قبطی‌ها بریزند، با این حال تا در دهن اسرائیلی‌ها بود آب بود و به محضی که به دهان قبطی‌ها منتقل می‌شد خون می‌گردید. فرعون که دید از عطش هلاک می‌شود، ناچار شد برگ درختان را بجود ولی مع الوصف رطوبت برگ درختان هم در دهانش خون می‌شد، هفت روز هم به این عذاب دچار بودند، هیچ آب و غذایی نمی‌خوردند مگر آنکه خون بود. زید بن اسلم گفته است خونی که خداوند مسلط بر فرعونیان کرد عبارت از خون دماغ (رعاف) بود. بهر حال به نزد موسی آمدند که از خدایت رفع این پریشانی و عذاب را بخواه تا به تو ایمان آورده دست از بنی اسرائیل برداشته و با تو روانه‌شان کنیم، موسی این بار نیز دعا کرد و عذاب از ایشان برداشته شد مع ذلک دست از بنی اسرائیل بر نداشتند. </p> <p>عیاشی<span class="footnote" rel="2" title="تفسیر عیاشی ج ۲ ص ۲۵ ح ۶۷">*</span> در تفسیر خود از محمد بن قیس از ابی عبد اللَّه (ع) روایت کرده که فرمود: مقصود از کلمه <em>رجز</em> در آیه‌ <span class="aya" rel="7_134" data-words="15-20">لئن کشفت عنا الرجز لنؤمنن لک</span> برف است، لذا بلاد خراسان را که کوهستانی و برف‌گیر است <em>بلاد رجز</em> گویند. </p> <p>مؤلف: این روایت آن طوری که باید و شاید با سیاق آیه انطباق ندارد. </p> 
