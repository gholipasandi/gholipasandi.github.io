<h3 class="ayas">سوره المائدة آیه‌های ۱۱۲ تا ۱۱۵</h3><code class="section" rel="5_112-115"/><h3>ترجمه آیات</h3> <p> <span class="trans" rel="5_112">به یاد آر زمانی که حواریین عیسی به وی گفتند ای عیسی بن مریم آیا پروردگار تو توانایی دارد مائده‌ای از آسمان بر ما نازل کند؟ گفت بپرهیزید از خدا اگر دارنده ایمانید.  «۱۱۲» </span><span class="trans" rel="5_113">گفتند می‌خواهیم از آن مائده بخوریم تا قلبهایمان مطمئن شود و بدانیم که تو ما را در ایمانمان تصدیق کرده‌ای و بر آن ما از گواهان باشیم.  «۱۱۳» </span><span class="trans" rel="5_114">عیسی بن مریم گفت بار الها!ای پروردگار ما نازل فرما بر ما مائده‌ای از آسمان تا برای ما و پیروان کنونی و آینده ما عید، و خود معجزه‌ای از ناحیه تو باشد، پروردگارا روزیمان کن که تو بهترین روزی دهندگانی.  «۱۱۴» </span><span class="trans" rel="5_115">خدای متعال فرمود: من بزودی آن مائده‌ای را که خواستی نازل خواهم کرد، ولی اگر بعد از آن باز هم کسی کفر بورزد باید بداند که به راستی او را عذابی می‌کنم که احدی از عالمیان را به چنان عذاب دچار نمی‌کنم «۱۱۵» </span></p>     <h3>بیان آیات</h3> <p> این آیات، داستان نزول مائده را بر مسیح و یارانش یاد آوری می‌کند، گر چه تصریح ندارد به اینکه چنین مائده‌ای نازل شده، لیکن از اینکه آیه آخری مشتمل است بر وعده قطعی و بدون قید به اینکه نازل خواهد کرد، و از اینکه خدای متعال همانطوری که خودش خود را وصف کرده، تخلف در وعده نمی‌کند، استفاده می‌شود که چنین مائده‌ای نازل کرده است، و اینکه بعضی گفته‌اند: حواریین بعد از اینکه آن تهدید شدید را از خداوند نسبت به کسی که بعد از این معجزه کفر بورزد شنیدند حرف خود را از عیسی پس گرفتند، گفتاری است که از قرآن و احادیث دلیل قابل اعتمادی بر آن یافت نمی‌شود، این سخن از عده‌ای از مفسرین از آن جمله مجاهد و حسن نقل شده است و دلیلی بر گفتار خود نیاورده‌اند، و اگر هم کسی بگوید گفتار مجاهد و حسن خود به منزله روایت است و روایت موقوفه خواهد بود، علاوه بر اینکه معارضند با روایات دیگری که دلالت بر نزول مائده دارند، بر فرض اینکه اگر گفتار اینان به منزله روایت هم باشد تازه خبر واحدی بیش نیست، و در جای خود مسلم است که خبر واحد در غیر احکام حجت نیست. </p> <h3> <span class="title" rel="5_112 5_113 5_114 5_115">رد سخن بعضی که گفته‌اند مائده نازل نشد، و بیان عدم انطباق داستان مائده قرآن با داستان نان و ماهی در انجیل یوحنا</span> </h3> <p> پس به گفته اینان نمی‌توان استناد جست به اینکه چنین مائده‌ای نازل نشده، و چه بسا استدلال شود بر نازل نشدن مائده به اینکه اگر چنین چیزی بود نصارا خبر دار می‌شدند و در کتبشان اثری از آن دیده می‌شد، چون داعی آنها بر حفظ شعائر و مقدسات دینیشان زیاد بوده، کما اینکه عشای ربانی را به سیره مستمره دست به دست گردانیده و تا کنون حفظ کرده‌اند و از داستان مائده در کلمات خود آنها و نه در کتابهای مقدسشان اثری دیده نمی‌شود. این استدلال نیز صحیح نیست، برای اینکه اگر کسی خبره در تاریخ و مطلع از مساله شیوع نصرانیت و ظهور انجیل‌ها باشد، به امثال این حرفها اعتنایی نمی‌کند. زیرا نه کتابهای مقدس نصارا به طور تواتر به زمان مسیح مستند می‌شود و نه این نصرانیت فعلی به زمان آن جناب متصل می‌گردد، بلی البته این هست که در بعضی از انجیل‌ها این معنا دیده می‌شود که مسیح  (ع) شاگردان خود و جماعتی از مردم را به نان و ماهی مختصری بطور اعجاز اطعام کرده، لیکن این حکایت با داستانی که قرآن راجع به مائده دارد در هیچیک از خصوصیات تطبیق نمی‌شود، در انجیل یوحنا، اصحاح ششم داستان نان و ماهی را چنین نقل می‌کند: 1-بعد از آن مسیح گذشت به پل دریای جلیل (و آن دریای طبریه است)2-جمع<code class="page" rel="6,325"/> کثیری هم به دنبالش رفتند، چون معجزاتی را که در خصوص بیماران انجام می‌داد از او دیده بودند 3-مسیح بر فراز کوهی صعود نمود و با شاگردانش در آنجا نشست 4-و این داستان در ایامی بود که عید فصح یهود (روزی که یهود از مصر بیرون شدند) نزدیک بود 5-مسیح چشم انداخت و دید که جمع کثیری به سویش می‌آیند، رو به فیلبس کرد و گفت: از کجا نانی تهیه کنیم که این جمعیت بخورند؟6-این را برای این گفت که فیلبس را بیازماید، برای اینکه مسیح می‌دانست که وی تصمیم چه عملی را گرفته 7-فیلبس پاسخش داد با دویست دینار هم نمی‌توان این جمعیت را نان داد و لو اینکه سیر هم نشوند و هر کدام جز مختصری نخورند 8-یکی از شاگردانش که همان اندراوس برادر سمعان بطرس بود گفت 9-در اینجا جوانی است که همراهش پنج گرده نان جو و دو عدد ماهی هست، و لیکن این غذای مختصر کجا کفاف این همه جمعیت را می‌دهد 10-مسیح گفت بگوئید مردم تکیه کنند، اتفاقا در آن مکان علف سبز فراوان بود، مردم که عده‌شان به پنج هزار نفر بالغ می‌شد همه تکیه دادند 11-مسیح نان‌ها را گرفت و شکر گذاشت آن گاه آنها را در بین شاگردان خود تقسیم نمود، شاگردان این نان‌ها را به مردمی که تکیه داده بودند دادند، و همچنین دو عدد ماهی را تقسیم کرد و هر کسی هر چه خواست گرفت 12-پس از آنکه همه سیر شدند مسیح به شاگردانش گفت پاره نان‌ها را جمع کنید تا چیزی از آن ضایع نشود 13-پس آنها را جمع کردند و دوازده زنبیل را از آن پاره‌هایی که از پنج گرده نان زیاد آمده بود پر کردند 14-وقتی مردم این معجزه را از مسیح دیدند، گفتند این مرد در حقیقت همان پیغمبری است که بنا بود به عالم بیاید 15-و اما مسیح چون دانست که آنها بنا دارند بیایند و او را ببرند و به پادشاهی خود منصوبش کنند، از آنجا هم برگشت و به تنهایی بر فراز کوه رفت. </p> <p>این بود داستان نان و ماهی که انجیل یوحنا آن را نقل کرده، و همان طوری که می‌بینید با داستان مائده قرآن مطابقت ندارد، و به هر حال دقت در داستان مائده و سیاق آیات قرآن که متضمن نقل آن است انسان را به یک بحث دیگری راهنمایی می‌کند، زیرا سؤالی که در اول این آیات از قدرت خدای تعالی شده به ظاهرش سؤالی است خالی از ادبی که رعایتش در حق خدای تعالی واجب است، آخر این آیات هم منتهی می‌شود به اینکه خدای تعالی کسی را که به این آیات کفر بورزد تهدید به عذابی کرده که نظیرش در خصوص هیچیک از معجزات مخصوص به انبیا و معجزاتی که امت‌ها از پیغمبران خود مطالبه کرده‌اند، از قبیل درخواستهای قوم نوح و هود و صالح و شعیب و موسی و محمد (ص) دیده نشده است. </p> <p>از دقت در صدر و ذیل آیه این سؤال پیش می‌آید که حواریون به چه جرمی مستحق<code class="page" rel="6,326"/> چنین کیفر باشند، کیفری که نظیری برای آن نباشد؟ اگر بگویی از جهت سؤال که خارج از ادب و نزاکت شان بوده، زیرا تعبیرشان تعبیر کسی است که در قدرت خدای سبحان شک داشته باشد. </p> <p>در جواب می‌گوییم سؤالات امت‌های سابق بر امت مسیح و همچنین رفتار سرکشان قوم رسول اللَّه (ص) و رفتار یهودی‌های معاصر آن جناب خیلی بدتر و به مقام پروردگار اهانت‌آمیزتر بود، بلکه آنان انبیاء خود را مسخره و استهزاء می‌کردند، تا چه رسد به بی ادبی در کلام. </p> <p>و اگر بگویی برای این بوده که حواریین قبل از این سؤال ایمان آورده بودند و در این صورت صحیح است که تهدید شوند به اینکه اگر بعد از ایمان و نزول مائده و مشاهده این معجزه باهره باز هم کفر بورزند مستحق چنین عذاب شدید هستند. </p> <p>در جواب می‌گوییم: گر چه کفر اینطوری طغیان بزرگی است، لیکن باز هم اختصاص به حواریین نداشته و عمل بیسابقه نیست، زیرا در سایر امت‌ها نیز از این قبیل طغیانها زیاد بوده و هیچیک از آنان حتی کسانی که بعد از رسیدن به مقام قرب حق و مشاهده آیات خداوندی مرتد شدند به چنین وعیدی مواجه نشدند، مانند آن شخصی که خدای تعالی در باره‌اش فرمود: <span class="aya" rel="7_175" data-words="1-14">و اتل علیهم نبأ الذی آتیناه آیاتنا فانسلخ منها فأتبعه الشیطان فکان من الغاوین</span><span class="footnote" rel="1" title="برای آنان بخوان داستان آن شخصی را که ما آیات خود را روزیش کردیم و او از آن موهبت چشم پوشید، شیطان هم دنبالش را گرفت و سرانجام از گمراهان شد سوره اعراف آیه ۱۷۴">*</span> چیزی که در این مقام ممکن است گفته شود این است که این قضیه از جهت سؤالی که در صدر آن است به معنای مخصوصی از سایر معجزات انبیا، که در قبال درخواست امت‌های خود و یا ضرورت‌های دیگری اقامه کرده‌اند متمایز می‌شود. </p> <h3> <span class="title" rel="5_115">ذکر انواع معجزات انبیاء (ع) و خصوصیت معجزه مائده، و بیان وجه تهدید شدید حواریون در: <span class="aya" rel="5_115" data-words="6-9">فمن یکفر بعد منکم...</span> </span> </h3> <p> توضیح اینکه معجزاتی که کلام اللَّه مجید از آنها یاد کرده چند قسم است: یکی معجزاتی که پروردگار در همان اوان بعثت انبیاء به آنان داده تا مؤید و حجت بر نبوت یا رسالتشان باشد، مانند ید بیضا و عصایی که به موسی (ع) داد، و زنده کردن مردگان و خلقت طیر و شفای کور مادر زاد و پیسی، که به عیسی (ع) ارزانی داشت، و قرآنی که به رسول اللَّه (ص) نازل فرمود. و این نوع معجزات را به خاطر دعوت انبیا و اتمام حجت‌شان بر کفار، خداوند به آنان داده است تا اگر کسی زیر بار نرفت و گمراه شد حجت بر او تمام باشد و آن کس هم که پذیرفت و به نور ایمان زندگی یافت با حجت و بینه زنده شده باشد. </p> <p>   <code class="page" rel="6,327"/> قسم دیگر، معجزاتی است که کفار، انبیای خود را به ارائه آن تکلیف کرده‌اند، مانند ناقه صالح و امثال آن و از همین قسم است عذابهای مخوفی که انبیا در دعوت خود استعمال کرده‌اند، مانند ملخ، شپش و قورباغه و غیر اینها از عذابهای هفتگانه‌ای که موسی (ع) در باره قوم فرعون بکار برده و نیز مانند طوفان نوح و زلزله ثمود و باد صرصر عاد و غیر اینها. و اینگونه معجزات مخصوص معاندینی بوده که زیر بار حق نمی‌رفتند. </p> <p>قسم سوم معجزاتی است که خداوند متعال در مواقعی که احتیاج و ضرورتی ایجاب می‌کرده آن را ارائه میداده، مانند منفجر شدن چشمه از شکم سنگ و نزول <em>من</em> و <em>سلوی</em> در بیابان بر بنی اسرائیل و کندن کوه طور از ریشه و نگهداشتنش بر بالای سر آنان و شکافتن دریا برای نجاتشان از فرعون و ستمگریهای او، همه اینها معجزاتی بوده که به منظور ترسانیدن عاصیان و کسانی که از پذیرفتن حق استنکاف می‌ورزیدند یا به منظور تعظیم و تکریم مؤمنین انجام می‌شده، تا شاید کلمه رحمت، در حقشان تمام شود، گر چه خودشان درخواست نکرده باشند. </p> <p>و از همین باب است مواعیدی که خدای تعالی در قرآن کریم مؤمنین را به آنها وعده داده تا کرامتی باشد برای رسول اللَّه (ص)، مانند وعده به فتح مکه و خذلان مشرکین از کفار قریش و غلبه روم و غیر آن. </p> <p>این بود انواع معجزاتی که در قرآن کریم و در تعلیمات الهی از آنها یاد شده، و اما اینکه بعضی از هوسبازان با دیدن معجزه باز مطالبه معجزه دیگری کرده‌اند-و ما آن را در این اقسام ذکر نکردیم-برای این بود که این عمل به تعبیر قرآن و تعلیمات الهی هذیانهایی بوده که نباید به آنها اعتنا نمود، مانند مطالبه کردن اهل کتاب از رسول اللَّه (ص) که با بودن قرآن در دسترس‌شان کتاب دیگری بر ایشان نازل کند و قرآن در این باره می‌فرماید: <span class="aya" rel="4_153" data-words="1-19">یسئلک أهل الکتاب أن تنزل علیهم کتابا من السماء فقد سألوا موسی أکبر من ذلک فقالوا أرنا الله جهرة</span> تا آنجا که می‌فرماید: <span class="aya" rel="4_166" data-words="1-15">لکن الله یشهد بما أنزل إلیک أنزله بعلمه و الملائکة یشهدون و کفی بالله شهیدا</span><span class="footnote" rel="1" title="اهل کتاب از تو می‌خواهند که کتابی از آسمان بر ایشان نازل کنی، از موسی بزرگ‌تر از این را خواستند، و گفتند: خدا را آشکارا نشانمان ده لیکن خداوند گواهی می‌دهد به آنچه به سویت نازل کرده، آری به علم خود نازلش کرده و ملائکه هم بر این معنا گواهی می‌دهند، و بس است خداوند برای شهادت سوره نساء آیه ۱۶۵">*</span> و نیز مانند درخواستی که مشرکین در خصوص نازل کردن   <code class="page" rel="6,328"/> ملائکه و نشان دادن پروردگارشان از رسول اللَّه (ص) کردند، و خدای تعالی در باره آنان فرموده: <span class="aya" rel="25_21" data-words="1-22">و قال الذین لا یرجون لقاءنا لو لا أنزل علینا الملائکة أو نری ربنا لقد استکبروا فی أنفسهم و عتوا عتوا کبیرا</span><span class="footnote" rel="1" title="کسانی که معاد و لقای ما رای قبول ندارند و در انتظار آن نیستند می‌گویند: چرا ملائکه بر ما نازل نشد، یا چه می‌شد که پروردگارمان رای می‌دیدیم، به تحقیق بدون حق و از پیش خود در طلب بزرگی برآمدند و طغیان کردند طغیانی بس بزرگ سوره فرقان آیه ۲۱">*</span> و نیز فرموده: <span class="aya" rel="25_7-9" data-words="1-46">و قالوا ما لهذا الرسول یأکل الطعام و یمشی فی الأسواق لو لا أنزل إلیه ملک فیکون معه نذیرا، أو یلقی إلیه کنز أو تکون له جنة یأکل منها و قال الظالمون إن تتبعون إلا رجلا مسحورا، انظر کیف ضربوا لک الأمثال فضلوا فلا یستطیعون سبیلا</span><span class="footnote" rel="2" title="و گفتند این چگونه پیغمبری است که مثل مردم عادی غذا می‌خورد و در بازارها راه می‌رود؟ چرا فرشته‌ای از آسمان برای کمکش در انذار نازل نشد؟ !و یا چرا مال کلانی از آسمان به دامنش نیفتاد که محتاج به آمدن بازار نباشد؟ و یا چرا صاحب باغی نشد که از حاصلش ارتزاق کند؟ و ستمگران گفتند پیروی نمی‌کنید مگر مرد جادو شده‌ای را ببین چگونه برایت مثالها می‌زنند؟ !و چطور با گفتن این حرفها گمراه شده و دیگر نمی‌توانند راه راست رای پیدا کنند؟ ! سوره فرقان آیه ۹">*</span> و همچنین آیات زیاد دیگری نظیر اینها. </p> <p>و این بی‌اعتنائیهای قرآن همه برای این است که غرض از معجزه ظهور حق و اتمام حجت است نه چیز دیگر، و معلوم است که برای ظهور حق و اتمام حجت، انجام یک معجزه کافی است، و سؤال از تکرار آن جز بازیچه گرفتن آیات خدا و لعب با مقام ربوبی و تردید بی‌جا، معنای دیگری ندارد و این خود بزرگترین طغیان و استکبار است، و اگر همین عمل زشت از مؤمنین سر بزند معلوم است که گناهش بیشتر و زشتیش نمودارتر است. مؤمن با اینکه ایمان به خدا دارد و خصوصا مؤمنی که معجزات و آیات خدا را به چشم خود دیده آن گاه ایمان آورده است، چه کار با معجزه مجدد و نزول آیات آسمانی دارد؟ و آیا مطالبه معجزات مجدد را با این فرض جز به اقتراحات هواپرستان و درخواستشان از شعبده‌بازان و مرتاضین که برای سرگرمی و خوش‌گذرانی‌شان عجیب و غریب‌ترین نمایشها را بدهند، می‌توان تشبیه نمود؟ و چیزی که ظاهر آیه‌ <span class="aya" rel="5_112" data-words="1-14">إذ قال الحواریون یا عیسی ابن مریم هل یستطیع ربک أن ینزل علینا مائدة</span> آن را افاده می‌کند این است که حواریین از مسیح تقاضای معجزه مخصوصی کرده‌اند در حالی که خود از اصحاب و از خواص آن جناب بوده‌اند، و بارها معجزات باهره و کرامات ظاهره‌ای که داشت از او دیده بودند. آری مسیح مبعوث به قوم خود نشد مگر به همان معجزات، کما اینکه آیه     <code class="page" rel="6,329"/> <span class="aya" rel="3_49" data-words="1-24">و رسولا إلی بنی إسرائیل أنی قد جئتکم بآیة من ربکم أنی أخلق لکم من الطین کهیئة الطیر فأنفخ فیه فیکون طیرا بإذن الله...</span><span class="footnote" rel="1" title="و در حالی که رسولی است مبعوث بسوی بنی اسرائیل به آنها میگوید: براستی از ناحیه پروردگارمان معجزه‌ای آورده‌ام آری من برای شما از گل مجسمه مرغی می‌سازم پس به اذن خدا در آن می‌دمم آن گاه مرغ زنده‌ای می‌شود سوره آل عمران آیه ۴۹">*</span> این معنا را به خوبی می‌رساند، با این حال چگونه تصور می‌شود کسی که به مسیح ایمان آورده معجزات او را ندیده باشد؟ با اینکه مسیح خودش به خودی خود معجزه بود، زیرا خداوند او را بدون پدر آفریده، و به روح القدس تاییدش نمود، و در نتیجه در گهواره با مردم تکلم می‌کرد، همانطوری که در کهولت می‌کرد، و خداوند با معجزات پی در پی روز بروز به کرامتش می‌افزود تا آنکه بسوی درگاه خویش صعودش داد، و عاقبت امرش را هم به عجیب‌ترین معجزات خاتمه داد، با این حال درخواست کردن حواریین معجزه‌ای را که به سلیقه خود انتخاب کرده بودند (مائده) بعد از مشاهده آن همه آیات، عمل بسیار زشتی بود، و از همین جهت مسیح (ع) با این کلام خود اتقوا اللَّه ان کنتم مؤمنین آنها را توبیخ نموده است، و بخاطر همین زنندگی بود که خود آنها اقتراح و درخواست خود را توجیه کرده و مطالبی گفتند که آن حدت و صولتی را که در اطلاق کلامشان بود شکست و آن مطالب این بود که گفتند: نرید ان ناکل منها و تطمئن قلوبنا و نعلم ان قد صدقتنا و نکون علیها من الشاهدین غرض ما از این درخواست تنها خوردن و تفنن به امور خارق العاده و بازیچه گرفتن آیات الهی نیست بلکه اغراض دیگری در نظر گرفته‌ایم و آن عبارتست از تکمیل علم خود و ازاله خاطرات سوء از دلهایمان و گواه بودنمان بر آن معجزه. </p> <p>و این اعتذارشان خود مؤید گفتار ما است که این درخواست از حواریین زشت و غیر متوقع است، و لیکن در عین اینکه غرض خود را از این درخواست توجیه کردند، مع ذلک از مساله خوردن صرفنظر نکردند، و اشکال هم همین جا است، باز اگر می‌گفتند: <span class="aya" rel="5_113" data-words="2-8">نرید أن نأکل منها و تطمئن قلوبنا...</span> -می‌خواهیم از آن مائده بخوریم و در نتیجه خوردن آن دلهایمان مطمئن شود اشکال کمتر بود از اینکه گفته‌اند: <span class="aya" rel="5_113" data-words="2-8">نرید أن نأکل منها و تطمئن قلوبنا</span> -می‌خواهیم از آن بخوریم و دلهایمان مطمئن شود برای اینکه بین این دو تعبیر فرق واضحی است، تعبیر اول به خوبی می‌رساند که غرض هوسرانی و گزاف گویی نیست به خلاف تعبیر دومی. </p> <p>و چون حواریین در این پیشنهاد خود پافشاری کردند، عیسی (ع) درخواست   <code class="page" rel="6,330"/> آنان را پذیرفت و از پروردگار خود خواهش کرد که آنها را به مائده‌ای که خواسته‌اند اکرام نماید، و چون این معجزه در نوع خود منحصر است به امت عیسی و بر خلاف سایر معجزات که در حال ضرورت انجام می‌شده بدون هیچ ضرورت و تنها به خاطر اقتراح در یک امر غیر لازم انجام یافته است، از همین جهت عیسی (ع) به درخواست خود عنوانی داد که صلاحیت داشته باشد سؤال خود را از ساحت عظمت و کبریایی خداوند به آن عنوان توجیه نماید، عرض کرد: <span class="aya" rel="5_114" data-words="5-17">اللهم ربنا أنزل علینا مائدة من السماء تکون لنا عیدا لأولنا و آخرنا</span> -بار الها فرو فرست بر ما خوانی از آسمان تا برای همه ما از اولین و آخرین عیدی باشد چون عید در نزد هر قوم و ملتی عبارتست از روزی که در آن روز به افتخار موهبتی اختصاصی نایل آمده باشند، و روز نزول مائده هم برای مسیحیت همین خاصیت را دارد. </p> <p>باری عیسی (ع) از پروردگار خود خواست آنچه را که خواست، و حاشا که عیسی از خدا خواهشی کند مگر بعد از اینکه بداند و امیدوار باشد که خداوند دعایش را مستجاب می‌کند و او را در نزد امتش خوار و رسوا نمی‌سازد، و حاشا که پروردگار، پیغمبرش را در خواهشی که کرده ناامید ساخته و دست رد به سینه‌اش بزند. آری پروردگار مسیح دعای او را مستجاب کرد، الا اینکه شرط کرد که هر کس نسبت به این معجزه کفر بورزد همانطوری که خود معجزه بی سابقه و مخصوص این امت است، عذاب آن کس هم بی سابقه و عذابی خواهد بود که کسی تا کنون به آن عذاب معذب نشده است و فرمود: <span class="aya" rel="5_115" data-words="3-17">إنی منزلها علیکم فمن یکفر بعد منکم فإنی أعذبه عذابا لا أعذبه أحدا من العالمین</span>. </p> <h3> <span class="title" rel="5_112">وجوه مختلفی که در توجیه سخن حواریون که گفتند: <span class="aya" rel="5_112" data-words="8-16">هل یستطیع ربک أن ینزل علینا مائدة من السماء</span> ذکر شده است</span> </h3> <p> <span class="aya" rel="5_112" data-words="1-16">إذ قال الحواریون یا عیسی ابن مریم هل یستطیع ربک أن ینزل علینا مائدة من السماء</span> کلمه <em>اذ</em> ظرفی است متعلق به مقدر و تقدیر آن چنین است: اذکر اذ قال-به یاد آر روزی را که حواریون گفتند و یا کلمه دیگری نظیر آن. </p> <p>بعضی از مفسرین بر آنند که کلمه <em>اذ</em> متعلق است به‌ <span class="aya" rel="5_111" data-words="11-12">قالوا آمنا...</span> که در آیه قبلی است و معنای آن این است: حواریون گفتند ایمان آوردیم به خدا و تو گواه باش که ما مسلمانیم، وقتی این را گفتند و اظهار ایمان کردند که به عیسی گفتند آیا پروردگار تو می‌تواند مائده‌ای از آسمان به سوی ما نازل کند؟ و به زعم این مفسرین مراد از این آیه این است که حواریون نه در دعوی ایمان راستگو بودند و نه در اینکه عیسی (ع) را که بر اسلام و ایمان خود گواهی می‌گرفتند جدی بودند، و این تفسیر صحیح نیست، و نمی‌توان گفت متعلق <em>اذ</em> جمله‌ <span class="aya" rel="5_111" data-words="11-12">قالوا آمنا</span> در آیه قبلی<code class="page" rel="6,331"/> است، زیرا با ظاهر سیاق آیه قبلی نمی‌سازد چون از آن آیه استفاده می‌شود که ایمان حواریون خالص بوده و خداوند به آنان الهام کرد که به من و به رسولم ایمان بیاورید و به همین موهبت به عیسی منت نهاده، با این حال چطور می‌توان گفت ایمان‌شان خالص نبوده؟ !علاوه بر این، اگر آیه مورد بحث نشانه بی ایمانی‌شان بود جا نداشت حواریون این حرف را بزنند و بی ایمانی خود را اظهار کنند تا آنکه خداوند رسوایشان سازد. </p> <p> <em>مائده</em> سفره و خوانی را گویند که در آن طعام باشد. راغب گفته است: <em>مائده</em>  طبق و خوانی است که در آن طعام باشد هم بخود آن طبق مائده گفته می‌شود و هم به آن طعام، و گفته می‌شود: مادنی، یمیدنی-غذایم داد، غذایم میدهد<span class="footnote" rel="1" title="المفردات، ص ۴۷۷">*</span>. </p> <p>و متن سؤالی که خداوند در این آیه از حواریون حکایت نموده، یعنی جمله: آیا پروردگار تو می‌تواند مائده‌ای از آسمان بر ما نازل کند، معنی ظاهریش معنایی است که بسیار بعید به نظر می‌رسد که از مثل حواریین صدور یابد و حال آنکه آنان اصحاب مسیح و شاگردان و خواص و ملازمین او بودند و از انوار علم و معارف او اقتباس می‌نمودند، از آداب و آثارش پیروی می‌کردند و پست‌ترین مراتب ایمان در آدمی این مقدار اثر را دارد که بفهمد خدا بر هر چیز قادر است و عجز و زبونی در ساحت او راه ندارد. <span class="phrase">با این حال چطور ممکن است حواریون با داشتن مراتب عالیه ایمان این معنا را نفهمند و از پیغمبر خود بپرسند که آیا پروردگارش میتواند مائده‌ای از آسمان نازل کند؟ !، از همین جهت بوده که کسایی-که یکی از قاریان هفتگانه است-آیه شریفه را اینطور قرائت کرده: <em>هل تستطیع ربک</em> یعنی کلمه  <em>تستطیع</em> را با <em>تاء</em> که یکی از علائم فعل مضارع است خوانده و کلمه <em rel="fa_5_112_9-9" data-sentence="358:263">ربک</em> را هم به فتح  <em>باء</em> قرائت کرده تا مفعول باشد برای فعل مقدر و تقدیر آیه-بنا بر این قرائت-چنین است:  هل تستطیع ان تسال ربک-آیا می‌توانی از پروردگارت خواهش کنی که... و چون معنا معلوم بوده، کلمه <em>تسال</em> حذف شده و <em>تستطیع</em> به جای آن باقیمانده است.</span> اکثر مفسرین نیز بنای‌شان بر این است که آیه را توجیه کنند چون فهمیده‌اند که مراد از آیه غیر آن چیزی است که از ظاهر آن استفاده می‌شود، زیرا ساحت حواریین از چنین جهالت سخیف و رسوایی منزه است. بهترین توجیهی که در این باب شده است این است که <em>استطاعت</em> کنایه است از اقتضای مصلحت و وقوع اذن و رخصت، چنان که <em>امکان</em> و <em>قوة</em> و <em>قدرت</em> هم کنایه آورده می‌شود برای وجود مصلحت و گفته می‌شود: پادشاه قدرت ندارد به حرف یک یک   <code class="page" rel="6,332"/> ارباب حوائج گوش دهد. </p> <p>و مراد این است مصلحت ملک مانع است از اینکه شاه اینقدر افتادگی کند. نه اینکه گوش دادن به حرف اشخاص از قدرت او خارج است، و نیز گفته می‌شود: مرد توانگر استطاعت ندارد که به هر سائلی پول بدهد، و مراد این است که مصلحت حفظ مال مانع است از بذل و بخشش او، نه اینکه برایش مقدور نیست، و نیز گفته می‌شود: ممکن نیست دانشمندان آنچه را که می‌دانند انتشار دهند، و مراد این است که مصلحت دین و مصلحت مردم و نظامی که در میان‌شان دائر است اجازه نمی‌دهد که چنین کنند، خود ما هم به یکدیگر می‌گوییم: آیا استطاعت داری با من بیایی؟، اینگونه پرسشها سؤال از اصل استطاعت و توانایی نیست، بلکه از استطاعت بر حسب مصلحت و حکمت است. </p> <p>این بود بهترین وجهی که در باره سؤال حواریون گفته شده است، البته وجوه دیگر هم گفته شده است، از آن جمله یکی این است که این سؤال برای خاطر بدست آوردن اطمینان از راه ایمان به رأی العین است، نه برای خاطر رفع شک در قدرت خدای سبحان، نظیر تقاضایی است که ابراهیم (ع) از خدای خود نمود، و قرآن آن را حکایت می‌کند که گفت: <span class="aya" rel="2_260" data-words="5-20">رب أرنی کیف تحی الموتی قال أ و لم تؤمن قال بلی و لکن لیطمئن قلبی</span><span class="footnote" rel="1" title="پروردگارا نشانم ده چطور مردگان را زنده می‌کنی، گفت مگر هنوز ایمان نیاوردی، گفت چرا و لیکن می‌خواهم دلم مطمئن شود سوره بقره آیه ۲۶۰">*</span>، و این توجیه صحیح نیست، زیرا شاهدی بر آن نیست، و اگر سؤال ابراهیم را به همین وجه توجیه می‌کنیم و می‌گوییم برای اطمینان و بدست آوردن ایمان از راه مشاهده بود دلیلش این است که ابراهیم دارای مقام عصمت است و این خود دلیل منفصل و شاهد بزرگی برای این حمل است. </p> <p>و اما حواریون، چون ثابت نشده که آنها هم دارای مقام عصمت‌اند، از این رو مجبور نیستیم کلام‌شان را به وضعی که خالی از رکاکت باشد توجیه کنیم. بلکه دلیل بر خلاف داریم، و آن این است که تعبیر حواریون نظیر تعبیر ابراهیم (ع) نیست، زیرا حواریون نگفتند: نرید ان ناکل منها فتطمئن قلوبنا-می‌خواهیم از آن بخوریم تا در نتیجه ایمانمان کامل و دلهایمان مطمئن شود کما اینکه ابراهیم همین طور گفت: <span class="aya" rel="2_260" data-words="16-20">بلی و لکن لیطمئن قلبی</span> -ایمان دارم و لیکن برای این تقاضا کردم که دلم مطمئن شود ، و اما حواریین گفتند:  <span class="aya" rel="5_113" data-words="6-8">و تطمئن قلوبنا</span> -می‌خواهیم از آن بخوریم و دل‌هایمان مطمئن شود خوردن را یکی از   <code class="page" rel="6,333"/> غرضها و اطمینان قلب را هم یکی دیگر غیر مربوط به خوردن ذکر کردند، علاوه بر این، این توجیه تنها می‌تواند دلهای حواریین را منزه از شک و تردید کند، و اما اشکال زشتی کلام‌شان به جای خود باقی است، مضافا بر اینکه در تفسیر آیه شریفه‌ <span class="aya" rel="2_260" data-words="2-9">إذ قال إبراهیم رب أرنی کیف تحی الموتی...</span><span class="footnote" rel="1" title="سوره بقره آیه ۲۶۰">*</span> گذراندیم که مراد آن جناب مشاهده وضع زنده شدن مردگان بعد از مردن و پوسیدن نیست کما اینکه مبنای این توجیه بر همین نحو مشاهده است. زیرا اگر مراد این باشد لازمه‌اش این است که ابراهیم (ع) بعد از آنکه خدا را به عیان دیده و در عین اینکه با او تکلم می‌کند از او معجزه بخواهد، بلکه مراد آن جناب دیدن کیفیت زنده کردن است به معنایی که در تفسیرش گذشت. توجیه دیگر اینکه این سؤال در حقیقت سؤال از فعل است نه از قدرت بر فعل، الا اینکه حواریین لازمه فعل را که قدرت است ذکر کرده‌اند. </p> <p>این توجیه نیز صحیح نیست، برای اینکه اولا دلیل و شاهدی بر آن نیست، و ثانیا به فرضی هم که ما از دلیل صرفنظر کنیم تازه این توجیه می‌تواند جهل آنان را به قدرت مطلقه الهیه نفی کند نه اشکال زشتی تعبیرشان و ناسازگاری آن را با مراسم بندگی. </p> <p>توجیه دیگر اینکه از کلام حواریین چیزی حذف شده و تقدیر آن چنین بوده هل تستطیع سؤال ربک-آیا می‌توانی از خدایت خواهش کنی شاهد این توجیه هم این است که بعضی از قراء آیه را <em>هل تستطیع ربک</em> قرائت کرده‌اند و بنا بر این قرائت معنای آیه این است که: آیا می‌توانی بدون اینکه چیزی جلوگیرت شود از خدایت خواهش کنی که... ؟ این وجه نیز باطل است زیرا اولا حذف و تقدیر هیچوقت باعث نمی‌شود که لفظ <span class="aya" rel="5_112" data-words="9-10">یستطیع ربک</span> بر گردد و بشود <em>تستطیع ربک</em> برای اینکه خود فعل در این دو قرائت از نظر غیبت و حضور مختلف است، تقدیر هرگز نمی‌تواند فعل غایب را حاضر کند، خوب بود صاحب این توجیه می‌گفت: این آیه از قبیل نسبت دادن کار عیسی است به پروردگار عیسی، چون فعل عیسی هم فعل خدا است یا از نظر اینکه عیسی هر چه دارد از خدا است. چون اگر اینطور توجیه می‌کرد اشکال حضور و غیبت بر آن وارد نمی‌شد، لیکن متاسفانه اگر اینطور هم می‌گفت اشکال دیگری متوجهش می‌شد و آن این بود که افعالی را از انبیا میتوان به خدا نسبت داد که مستلزم نقص و قصور در ساحت مقدس باری تعالی نشود، مانند هدایتشان و علم و سایر کمالاتشان، نه صفاتی که از لوازم عبودیت و بشریت‌شان می‌باشد، مانند زبونی و فقر و احتیاج به آب و نان و امثال اینها، و ثانیا این توجیه، مساله زشتی تعبیر و خالی بودن آن را از   <code class="page" rel="6,334"/> مراسم ادب علاج نمی‌کند. </p> <p>توجیه دیگر اینکه <em>استطاعت</em> در اینجا به معنی <em>اطاعت</em> است، و معنی آیه این است: آیا خداوند تو را اطاعت می‌کند و اگر دعا کنی دعایت را اجابت می‌نماید یا نه؟ این توجیه نیز اشکال دارد و در حقیقت از اشکال کوچکی گریختن و به اشکال بزرگتری ملتزم شدن است. زیرا معلوم است که استفهام از اطاعت و فرمانبری خدای سبحان در برابر عیسی رکیک‌تر و زننده‌تر از استفهام از قدرت اوست. </p> <p>بعضی هم در مقام سر و صورت دادن به این توجیه بر آمده و آن را چنین تقریر کرده‌اند: استطاعت و اطاعت هر دو از ماده <em>طوع</em> مشتق می‌شوند، و <em>طوع</em> در لغت ضد <em>کره</em> است. </p> <p>روی این حساب اطاعت عبارتست از اینکه کار از روی رضا و اختیار انجام شود، و استفعال از این ماده مانند استفعال از ماده اجابت است، همانطوری که معنی استجابت، قبول دعا و خواهش است معنی استطاعت هم قبول طاعت و انقیاد و در فرمان درخواست کننده در آمدن است، زیرا  <em>سین</em> و <em>تا</em> ی باب استفعال در هر دو ماده-بنا بر قول مشهور-طلب کردن است، لیکن طلبی است که در حقیقت متعلق است به فعل محذوفی که فعل مذکور دلالت و ترتب بر آن دارد. و معنی <em>استطاع الشی‌ء</em> این است که از فلان چیز طلب اطاعت نمود، و خواست تا در فرمانش در آید و آن چیز هم پذیرفت و در اطاعتش در آمد. و معنی <em>استجاب</em> این است که از کسی سؤال کرد و خواست تا آن کس اجابتش کند آن شخص هم اجابت کرد. <span class="phrase">آن گاه این شخص اضافه می‌کند که با این شرح دقیقی که ما کردیم خواهید فهمید که گفتار مفسری که گفته است: <em rel="fa_5_112_8-8" data-sentence="101:108">یستطیع</em> در اینجا به معنی <em>یطیع</em> است و معنی یطیع کار را از روی اختیار و رضایت انجام دادن است گفتاری است صحیح.</span> بنا بر این حاصل معنی آیه این می‌شود که: آیا پروردگار تو رضایت می‌دهد و اختیار می‌فرماید که مائده‌ای از آسمان بر ما نازل کند تا ما درخواستش را بکنیم یا تو برای ما آن را درخواست کنی؟. </p> <p>این بود حاصل تقریری که این شخص در کلام مفسر مزبور نموده، و در آن چند اشکال است: </p><h3> <span class="title" rel="5_112"><span class="phrase">اشکالاتی که بر یکی از آن توجیهات که گفته مراد از <em rel="fa_5_112_8-8" data-sentence="49:32">یستطیع</em>  <em>یطیع</em> است وارد می‌باشد</span></span> </h3> <p> اول اینکه این شخص در تقریر مزبور کاری صورت نداده، جز اینکه <em>استطاع</em> را به  <em>استجاب</em> قیاس کرده و معنی این را به آن داده و این خود قیاسی است که در لغت ممنوع است. </p> <p>دوم اینکه برگشت <em>استطاع</em> به حسب ماده به <em>طوع</em> که مقابل <em>کره</em> است چه ربطی دارد به اینکه بگوییم واجب است در تمامی استعمالات رعایت معنای ماده اصلی را نمود<code class="page" rel="6,335"/> و در همه مشتقات آن را حفظ کرد؟ زیرا بسیاری از مواد هست که معنای اصلی خود را در هیات‌های اشتقاقی از دست می‌دهد مانند <em>ضرب-زد</em>  <em>اضرب-اعراض کرد</em> و <em>قبل- پذیرفت</em>  <em>اقبل-روی آورد</em>  قابل-مقابله نمود "استقبل-پیشواز رفت که بر حسب تبادر استعمالی چیزی که اصلا به ذهن نمی‌آید معنای ماده اصلی آنها است، و اگر در بحث اشتقاق لغوی حفظ ماده را معتبر می‌دانند غرضشان این است که بفهمند و بفهمانند ماده اصلی بر حسب عروض اشتقاق‌های مختلف بر آن و جدا شدن شاخ و برگ‌ها از آن تا کجا معنای اصلیش محفوظ مانده و کجا است که دیگر معنای اصلی خود را از دست داده و دارای معنای دیگری شده است، نه اینکه غرض‌شان این باشد که احکام مشتقات لغو است و معنای ماده اصلی باید در تمامی شاخ و برگ‌ها محفوظ مانده و همه مشتقات در همان معنا استعمال شود  (دقت فرمائید). </p> <p><span class="phrase">پس اعتبار تنها به آن معنایی است که لفظ بر حسب استعمال دایر و رایجی که دارد آن را افاده می‌کند نه به معنایی که در ماده لغوی آن است: در کلام خدای تعالی بیش از چهل مورد لفظ <em>استطاعت</em> به کار رفته، و در تمامی این موارد به معنی قدرت استعمال شده، و لفظ  <em>اطاعت</em> هم نزدیک به هفتاد مورد به چشم می‌خورد و در همه این موارد به معنی انقیاد استعمال شده و هم چنین لفظ <em>طوع</em> در هر جا استعمال شده در معنی مقابل <em>کره</em> استعمال شده است، با این حال چطور ممکن است <em rel="fa_5_112_8-8" data-sentence="470:658">یستطیع</em> به معنی <em>یطیع</em> و <em>یطیع</em> هم به معنی  <em>طوع</em> گرفته شود آن گاه حکم شود به اینکه <em rel="fa_5_112_8-8" data-sentence="626:545">یستطیع</em> در آیه به معنی <em>رضایت می‌دهد</em>  است؟ !و اما داستان <em>اجاب</em> و <em>استجاب</em> این دو لفظ هم در کلام اللَّه مجید هر جا استعمال شده به یک معنی بوده چیزی که هست استعمال <em>استجابت</em> خیلی بیشتر است از استعمال <em>اجابت</em> ، <em>استجاب</em> در حدود سی مورد و <em>اجابت</em> در حدود ده مورد استعمال شده‌اند، با این حال چطور می‌توان <em>اطاع</em> و <em>استطاع</em> را به آن قیاس نمود؟ و اگر این دو کلمه اجابت و استجابت به یک معنا استعمال شده برای این بوده که دو عنایت مختلف در یک مورد منطبق شده‌اند، نه اینکه معنای آنها یکی بوده باشد.</span> زیرا معنای اجابت این است که جواب از شخص مسئول تجاوز کرده و به سائل برسد، استجابت اینست که مسئول خودش از خود مطالبه جواب سؤال را نموده و خود را حاضر کند که جواب سائل را بدهد. </p> <p>از همین جا معلوم می‌شود تفسیری که این شخص برای کلمه <em>استجابت</em> کرد و گفت: معنای استجابت این است که از کسی سؤال کند و بخواهد که آن شخص اجابتش کند و او هم اجابت بکند، تفسیر صحیح و درستی نیست، برای اینکه معلوم است که باب استفعال برای<code class="page" rel="6,336"/> طلب فعل (جواب) است نه برای طلب افعال (اجابت). </p> <p>سوم اینکه سیاق آیه با این توجیه سازگار نیست، زیرا اگر معنی گفتار حواریین که گفتند: <span class="aya" rel="5_112" data-words="8-16">هل یستطیع ربک أن ینزل علینا مائدة من السماء</span> این باشد که آیا خدایت راضی می‌شود که ما از او درخواست کنیم، یا تو برای ما از او تقاضا کنی که مائده‌ای از آسمان بر ما نازل کند، و غرض‌شان این باشد که بخواهند با کسب اجازه برای سؤال یا با دیدن نزول مائده ایمان‌شان قوی شود، دیگر چه جا داشت که عیسی ایشان را توبیخ نموده و بفرماید: <span class="aya" rel="5_112" data-words="18-22">اتقوا الله إن کنتم مؤمنین</span>؟ !و وجه اینکه خداوند در جواب‌شان کفار را وعده عذابی دهد که احدی از عالمیان را به آن عذاب دچار نکرده باشد چیست؟ !!بنا بر این توجیه و تقریر حواریین که جز حرف حسابی چیزی نگفتند و جز حاجتی مشروع چیزی نخواستند، پروردگار خودش فرموده: <span class="aya" rel="4_32" data-words="20-24">و سئلوا الله من فضله</span><span class="footnote" rel="1" title="از فضل خداوند طلب کنید سوره نساء آیه ۳۲">*</span>. </p> <p> <span class="aya" rel="5_112" data-words="17-22">قال اتقوا الله إن کنتم مؤمنین</span> توبیخی است که عیسی (ع) از آنان نموده برای اینکه کلام‌شان مشتمل بود بر پرسش از قدرت پروردگار وی بر فرستادن مائده، و این کلام به هر صورت شبهه‌آور است. و این توبیخ بنا بر وجهی که ما اختیار کردیم جهتش واضح است، زیرا گفتیم اصل این مؤاخذه و بازخواست که متعقب است به آن وعید شدید، مربوط به معجزه خواستن بیجا و بدون حاجت است که در حقیقت بازی کردن با آیات خدا است و مربوط به تعبیر رکیکشان است که از ظاهر آن استفاده می‌شود که ایمان قلبی به قدرت ربوبی ندارند. </p> <h3> <span class="title" rel="5_113 5_112 5_114 5_115">دلائل و معاذیری که حواریون برای در خواست نزول مائده ذکر کرده‌اند</span> </h3> <p> <span class="aya" rel="5_113" data-words="1-18">قالوا نرید أن نأکل منها و تطمئن قلوبنا و نعلم أن قد صدقتنا و نکون علیها من الشاهدین</span>. </p> <p>سیاق این آیه ظاهر در این است که حواریین با این گفتار خود خواسته‌اند اعتذار جسته و خود را از توبیخ عیسی (ع) رها سازند. و این اعتذارشان به درخواست نابجای‌شان بهتر می‌چسبد تا به سؤال رکیکشان از قدرت خداوند. و همین ظهور نیز یکی از شواهدی است که دلالت می‌کند بر این که ملاک مؤاخذه تنها مساله رکاکت تعبیر نیست بلکه ملاک معجزه خواستن بیجا و بدون حاجت آنان است، و اما اینکه گفتند: می‌خواهیم از آن بخوریم...، در این کلام برای بیان غرض خود از درخواست معجزه چهار چیز را شمرده‌اند. </p> <p>اول: خوردن، و گویا مرادشان از ذکر این جهت این است که بگویند غرض ما از این   <code class="page" rel="6,337"/> درخواست غیر عقلایی نبود و نمی‌خواستیم معجزه را بازیچه بگیریم، بلکه‌ می‌خواستیم از آن بخوریم، و این خود یک غرض عقلایی است قبلا هم گفتیم که از این حرف به خوبی بر می‌آید که حواریین کانه تسلیم شده‌اند بر اینکه مستحق این توبیخ از ناحیه مسیح و آن وعید شدید از ناحیه خداوند نسبت به کسی که بعد از نزول مائده باز هم کفر بورزد بوده‌اند. </p> <p>بعضی گفته‌اند مرادشان از این که غرض خوردن به میان آوردند اظهار گرسنگی زیاد و احتیاج شدید به غذا بوده، چون حواریون چیزی نداشته‌اند که با آن سد جوع کنند. </p> <p>بعضی دیگر گفته‌اند غرض این بوده که با خوردن از مائده آسمانی متبرک شوند. و لیکن خواننده محترم می‌داند که این دو معنا از کلمه <em>اکل</em> استفاده نمی‌شود، پس اگر غرض حواریون یکی از این دو معنا بوده با اینکه در مقام عذر خواهی و توجیه درخواست خود بودند جا داشت که صریحا عذر خود را بگویند، و چون نگفتند می‌فهمیم که مقصودشان بیان این معانی نبوده، بلکه همان معنای ساده و مطلق خوردن بوده است و تنها از نظر اینکه خوردن و سد جوع خود غرضی است عقلایی و یکی از غرضهایشان از درخواست نزول مائده بوده آن را ذکر کرده‌اند. </p> <p>دوم: اطمینان قلب، و اطمینان قلب عبارت است از آرامش آن و بیرون شدن خاطرات منافی با اخلاص از آن. </p> <p>سوم: اینکه بدانند که عیسی (ع) در آنچه که آنان را از ناحیه پروردگار به آن تبلیغ نموده راست گفته است. </p> <p>بنا بر این مراد از علم یا همان علم یقینی است که بعد از بر طرف شدن خاطرات و وسوسه‌های نفسانی از قلب در آن پدید می‌آید، و یا فهمیدن این معنا است که آیا عیسی (ع) وعده‌هایی که به آنان داده مثلا فرموده: از ثمرات ایمان شما، استجابت دعا است، صحیح است یا نه، و آیا به این وعده وفا می‌کند یا خیر؟ چنان که بعضی هم چنین احتمالی داده‌اند، لیکن این احتمالی است خیلی بعید، زیرا اگر مقصود حواریون از نزول مائده، مشاهده ثمرات ایمان مسیح به دعا و خواهش و خلاصه مشاهده اعجاز او بوده است چنان که همین طور هم بوده، قبلا از مسیح اینقدر استجابت دعا دیده بودند که حاجت به امتحانش نداشتند. زیرا حیات آن جناب همواره توأم با معجزات بزرگ بوده است، آری مسیح مبعوث به قوم خود نشد مگر با معجزه، و قوم خود را به چیزی دعوت نفرمود مگر با معجزه، بنا بر این حواریین ثمرات ایمان مسیح را که یکی از آنها استجابت دعا است بسیار دیده بودند. و اگر مقصود حواریین مشاهده ثمرات ایمان خودشان بوده، باید خودشان دعا می‌کردند نه اینکه به مسیح بگویند دعا کند. و حال<code class="page" rel="6,338"/> آنکه مائده جز به دعای مسیح نازل نشد، پس این احتمال احتمالی است خیلی بعید. </p> <p>چهارم: اینکه این معجزه را به چشم خود ببینند و در مواقع لزوم مثلا در برابر کسی که منکر معجزات آن حضرت است و یا در روز قیامت شهادت دهند، بنا بر این، مراد از شهادت مطلق شهادت است، ممکن هم هست که مراد تنها شهادت نزد خدای سبحان باشد، چنان که در پاره‌ای از اقوال حواریون-بطوری که خدای تعالی حکایت کرده-این معنا واقع شده است، و آن گفتار این است: <span class="aya" rel="3_53" data-words="1-10">ربنا آمنا بما أنزلت و اتبعنا الرسول فاکتبنا مع الشاهدین</span><span class="footnote" rel="1" title="بار الها به آنچه که تو نازل فرمودی ایمان آوردیم و رسول را پیروی کردیم پس نام ما را در دفتر گواهان بنویس سوره آل عمران آیه ۵۳">*</span> پس نتیجه گفتار ما این شد که حواریون در عذر خواهی خود امور جمیله و پسندیده‌ای را ضمیمه غرض اصلی‌شان‌ که همان خوردن از مائده آسمانی بود، کردند تا بدین وسیله رکاکت و قباحتی که در تقاضای معجزه‌شان-با دیدن آن همه معجزات کافی-بود به طور کلی از بین ببرند، و نیز مسیح را به قبول تقاضای خود وادار سازند، مسیح (ع) هم در اثر اصرار آنان درخواست‌شان را پذیرفت. </p> <h3> <span class="title" rel="5_114 5_113 5_112 5_115">نکات و دقائقی که در دعای عیسی (ع) برای نزول مائده وجود دارد و حکایت می‌کند از ادب عبودیت او در برابر خداوند سبحان</span> </h3> <p> <span class="aya" rel="5_114" data-words="1-26">قال عیسی ابن مریم اللهم ربنا أنزل علینا مائدة من السماء تکون لنا عیدا لأولنا و آخرنا و آیة منک و ارزقنا و أنت خیر الرازقین</span> مسیح در این خواهشی که از خدای تعالی کرد خود را هم داخل آنها نمود و در ابتدای کلامش ندا را به لفظ عام ادا کرد و گفت: ربنا-ای پروردگار ما ، با اینکه آنان به مسیح گفته بودند: آیا پروردگار تو قادر است، زیرا منظورش این بود که ندا با دعا مطابقت کند. </p> <p><span class="phrase">نکته‌ای که در این آیه است، این است که این دعا در میان همه دعاها و تقاضاهایی که در قرآن از انبیا حکایت شده دارای خصوصیتی است که در هیچ یک از آنها نیست و آن افتتاح دعا است به ندای <em rel="fa_5_114_5-6" data-sentence="178:120">اللهم ربنا</em> و سایر ادعیه انبیا افتتاحشان به ندای <em>رب</em> و یا <em rel="fa_5_114_6-6" data-sentence="295:52">ربنا</em> است و این خصوصیت نیست مگر برای دقت مورد و هول مطلع.</span> البته در غیر دعا یعنی در اقسام ستایشهایی که از انبیا (ع) حکایت شده نظیر این افتتاح دیده می‌شود، مانند <span class="aya" rel="27_59" data-words="1-3">قل الحمد لله</span><span class="footnote" rel="2" title="سوره نمل آیه ۵۹">*</span> و <span class="aya" rel="3_26" data-words="1-4">قل اللهم مالک الملک</span><span class="footnote" rel="3" title="سوره آل عمران آیه ۲۶">*</span> و <span class="aya" rel="39_46" data-words="1-6">قل اللهم فاطر السماوات و الأرض</span><span class="footnote" rel="4" title="سوره زمر آیه ۴۶">*</span>. </p> <p>مسیح ع سپس عنوانی به مائده داده که صلاحیت داشته باشد غرض او و         <code class="page" rel="6,339"/> اصحابش قرار گیرد، و آن این بود که او و امتش روز نزول مائده را عید بگیرند، و این ابتکار کار مسیح (ع) بود، و در درخواست حواریین از مسیح چنین عنوانی وجود نداشت. </p> <p>دیگر اینکه مسیح (ع) با اینکه این پیشنهاد، پیشنهاد حواریین بود بعنوان عموم  <em>ما</em> مطلب را ادا نمود. و به همین تعبیر زیبا مطلب را از صورت درخواست معجزه با وجود معجزات بزرگ الهی در دسترس و پیش چشم همه بیرون آورد و طوری ادا کرد که مرضی رضای پروردگار و غیر منافی با مقام عزت و کبریایی او باشد، چون عید گرفتن دارای آثار حسنه‌ای است. از آن جمله وحدت کلمه است و تجدید حیات ملی و مسرت دلهای مردم و اعلان دین در هر بار که فرا می‌رسد. و از همین جهت گفت: <span class="aya" rel="5_114" data-words="15-17">لأولنا و آخرنا</span> و معنی آن بنا بر آنچه سیاق دلالت دارد این است که میخواهیم روز نزول مائده عیدی باشد برای نسل حاضر از امت و هم برای نسل آینده آن. <span class="phrase">چون اصولا لفظ <em rel="fa_5_114_14-14" data-sentence="14:127">عید</em> از ماده <em>عود</em> و به معنای برگشتن و تکرار شدن است، و عید، عید نمی‌شود مگر اینکه برای همیشه و هر چند وقت یک بار تکرار شود.</span> </p> <p>و این عید از مختصات قوم عیسی (ع) است چنان که خود این معجزه هم همانطوری که گفتیم بی‌سابقه و از خصایص مسیحیت است. </p> <p> <span class="aya" rel="5_114" data-words="18-20">و آیة منک</span> بعد از اینکه فائده اساسی نزول مائده را که همان عید بودن است که خود خواهشی به جا و خالی از اشکال است ذکر نمود، دنبالش عرض کرد می‌خواهیم این مائده معجزه‌ای باشد، کانه خواست اشاره کند به اینکه غرض اصلی ما این نبود، بلکه همان عید بودن روز نزول مائده بود، و این یک فائده زائدی است که قهرا بر آن غرض اصلی مترتب می‌شود، نه اینکه غرض اصلی ما این باشد تا مستحق سرزنش و یا سخط تو گردیم. و گرنه اگر غرض تنها دیدن معجزه بود نتیجه این درخواست نامطلوب می‌شد زیرا آنچه را که از مزایای حسنه برای دیدن این معجزه فرض شود همه آنها در سایر معجزات روزمره عیسی ممکن الحصول بود. </p> <p> <span class="aya" rel="5_114" data-words="21-26">و ارزقنا و أنت خیر الرازقین</span> این فائده دیگری است که مسیح آن را به عنوان یکی دیگر از فوائدی که بر غرض اصلی (عید) مترتب میشود برشمرده. در حالی که حواریون همین را غرض اصلی خود دانسته و گفته بودند: <span class="aya" rel="5_113" data-words="2-5">نرید أن نأکل منها</span> حتی این را جلوتر از سایر اغراض خود ذکر کرده بودند. و <span class="phrase">لیکن مسیح (ع) آن را در ضمن فوائد غیر مطلوب بالذات، آنهم در آخر همه ذکر نمود، علاوه بر این، لفظ <em>اکل-خوردن</em> را هم برداشت و بجایش کلمه <em rel="fa_5_114_22-22" data-sentence="140:57">رزق</em> را بکار برد، و بلا فاصله گفت: و تو بهترین روزی دهندگانی.</span> </p> <p>دلیل اینکه گفتیم مسیح فائده مقصود بالذات حواریین (خوردن) را به عنوان فائده مترتبه بر غرض اصلی ذکر کرد، این است که مسیح (ع) غرض اول را که همان عید بود<code class="page" rel="6,340"/> است و او خودش از پیش خود آن را اضافه کرد و برای خود و امتش درخواست نمود، و باین وسیله مساله معجزه بودن و روزی بودن مائده دو وصف خاصی شد که در نظر بعضی فائده است و در نظر بعضی فائده نیست. نظیر فوائد مترتبه‌ای که عمومیت ندارند. اینجاست که خواننده محترم بخوبی پی می‌برد که تا چه اندازه این پیغمبر عظیم الشان نسبت به پروردگار خود مؤدب بوده، مخصوصا وقتی کلام او را با کلام حواریین مقایسه نماید، با اینکه هر دو کلام در مقام ادای یک چیز (نزول مائده) بودند، یقینا به شگفت درمی‌آید. زیرا می‌بینید که عیسی (ع) حرف آنان را گرفت و چیزی را بر آن اضافه و چیزی را از آن حذف نمود و بعضی از جملات آن را مقدم و بعضی را مؤخر کرد و پاره‌ای از الفاظ را بلفظ دیگری تبدیل و پاره‌ای دیگر را دست نزد تا بدین وسیله کلام سراپا پر از اشکال حواریین را بصورتی در آورد که برای عرض به درگاه عزت و ساحت عظمت پروردگار، لایق شود. و از جهت مشتمل بودنش بر آداب عبودیت زیباترین کلام شود. خواننده محترم بیشتر در جزئیات کلام آن جناب دقت فرماید تا بیش از پیش تعجب کند. </p> <p><code class="aya" rel="5_115"/> <span class="aya" rel="5_115" data-words="1-17">قال الله إنی منزلها علیکم فمن یکفر بعد منکم فإنی أعذبه عذابا لا أعذبه أحدا من العالمین</span> اهل مدینه و شام و هم چنین عاصم کلمه <em>منزلها</em> را با تشدید <em>زاء</em> خوانده‌اند و سایر قراء به طوری که مجمع البیان گفته بدون تشدید قرائت کرده‌اند، و به نظر می‌رسد بدون تشدید با قواعد موافق‌تر باشد، زیرا <em>انزال</em> دلالت بر نزول دفعی دارد و مائده هم دفعتا نازل شده نه به تدریج، به خلاف <em>تنزیل</em> ، که همانطوری که مکرر گفته‌ایم استعمال شایع تنزیل در نزول تدریجی است. </p> <h3> <span class="title" rel="5_115">از وعده صریح خداوند به انزال مائده‌ <span class="aya" rel="5_115" data-words="3-5">إنی منزلها علیکم</span> استفاده می‌شود که مائده نازل شده است</span> </h3> <p> اینکه فرمود: <span class="aya" rel="5_115" data-words="3-5">إنی منزلها علیکم</span> وعده صریح است به انزال، مخصوصا از نظر اینکه با صیغه اسم فاعل ذکر شده، نه با لفظ فعل. و از همین جا استفاده می‌شود که مائده مورد سؤال مسیح نازل شده و لو اینکه مسیحیان از آن خبری ندارند. بعضی از مفسرین گفته‌اند که مائده نازل نشد کما اینکه صاحب در المنثور و مجمع البیان<span class="footnote" rel="1" title="در المنثور ج ۲ ص ۳۸۴ و مجمع البیان ج ۳ ص ۲۶۶">*</span> و غیر این دو از حسن و مجاهد نقل کرده‌اند که گفته‌اند: مائده نازل نشد، زیرا حواریین وقتی آن شرط مذکور در آیه را در جواب شنیدند از تقاضای خود صرفنظر کردند. و درخواست کردند که نازل نشود، و گفتند: ما به مائده احتیاج نداریم. از همین جهت مائده نازل نشد. و لیکن حق مطلب این است که ظاهر آیه به   <code class="page" rel="6,341"/> خوبی دلالت بر نزول آن دارد. زیرا متضمن وعده صریح به نزول آن است. و حاشا که خدای تعالی با اینکه می‌دانست بزودی حواریین از سؤال خود صرفنظر می‌کنند چنین وعده قطعی و صریحی به آنها بدهد. آری وعده‌ای که در آیه است صریح است، ولی شرطی که در آن ذکر شده صریح و قطعی نیست، بلکه مشروط و مربوط به کفر بعد از نزول است، به عبارت دیگر نخست وعده قطعی و بدون قید و شرطی به انزال مائده داده و سپس تعذیب بر کفر را متفرع بر آن نموده است، نه اینکه مشتمل باشد به وعده به انزال، مشروط بر اینکه آنان عذاب تخلف و کفر را بپذیرند تا در نتیجه مشروط که وعده به انزال است با نبودن شرط که قبول عذابست منتفی شود. </p> <p>و مائده با استعفای آنان نازل نگردد (دقت فرمائید). </p> <p>و به هر حال نمی‌توان گفت وعده خداوند به انزال مائده از جهت اینکه مشتمل است بر وعید شدید به عذاب کفار بنی اسرائیل رد دعای عیسی است، بلکه این وعده صریح، خود استجابت دعای اوست، چیزی که هست چون ظاهر سیاق استجابت بعد از دعا، این است که معجزه برای تمامی مردم نعمت است چه اولین و چه آخرین، و ممکن است خیال شود که حتی کفار امت هم از این نعمت برخوردار می‌شوند، از این جهت خدای تعالی برای رفع چنین توهمی اطلاق کلام خود را مقید به آن شرط نمود و ما حصل آن شرط هم این بود که این عید که خداوند مسیحیت را به آن اختصاص داد نعمتی است که همه‌شان از آن منتفع نمی‌شوند. بلکه تنها کسانی از آن بهره‌مند می‌گردند که ایمان داشته و بر ایمان خود پایدار باشند. و اما کسانی که به این نعمت کفر می‌ورزند نه تنها از این نعمت برخوردار نمی‌شوند، بلکه به شدیدترین وجه متضرر هم می‌گردند. پس در حقیقت این دو آیه شریفه از جهت اینکه دعا در آن بر حسب لازمه‌ای که دارد، مطلق و استجابت در آن مقید است، عینا نظیر این آیه است: <span class="aya" rel="2_124" data-words="1-21">و إذ ابتلی إبراهیم ربه بکلمات فأتمهن قال إنی جاعلک للناس إماما قال و من ذریتی قال لا ینال عهدی الظالمین</span><span class="footnote" rel="1" title="به یاد آور وقتی را که پروردگارت ابراهیم را به کلماتی آزمود، پس او به پایان رسانید آن کلمات را، گفت من تو را برای مردم امام قرار میدهم، گفت آیا از ذریه من هم امام برمی‌گزینی؟ پروردگار فرمود ستمکاران عهد مرا نایل نمی‌شوند سوره بقره آیه ۱۲۴">*</span> و هم چنین این آیات که داستان موسی (ع) را حکایت می‌کند: <span class="aya" rel="7_155-156" data-words="38-82">أنت ولینا فاغفر لنا و ارحمنا و أنت خیر الغافرین.، و اکتب لنا فی هذه الدنیا حسنة و فی الآخرة إنا هدنا إلیک قال عذابی أصیب به من أشاء و رحمتی وسعت کل شیء فسأکتبها للذین یتقون و یؤتون الزکاة و الذین هم بآیاتنا یؤمنون</span><span class="footnote" rel="2" title="تو ای پروردگار، ولی نعمت مایی، پس ما را بیامرز و بما رحم فرما، چه تو بهترین آمرزندگانی، و برای ما در این دنیا و در آخرت اجر و حسنه بنویس، چه ما بسویت هدایت یافتیم، پروردگار فرمود: عذاب من بهر که بخواهیم میرسد، و رحمتم همه را فرا گرفته، بزودی رحمتم را برای کسانی که تقوا پیشه کرده و زکات می‌دهند و آنان که به آیات ما ایمان می‌آورند می‌نویسم سوره اعراف آیه ۱۵۵">*</span> سابقا هم گفته شد که جهت     <code class="page" rel="6,342"/> اصلی در این عذابی که مخصوص به قوم مسیح است همان درخواستی است که خودشان کردند و در نوع خود بی نظیر و مخصوص به خودشان می‌باشد، بنا بر این اگر خداوند دعایشان را مستجاب کند، بجا است که در صورتی که کفر بورزند عذابی بچشند که آن هم در نوع خود بی نظیر باشد. </p> <p><span class="phrase">از همین جا روشن می‌شود که مراد از <em rel="fa_5_115_17-17" data-sentence="34:173">عالمین</em> عالمهای جمیع اعصار است نه تنها عالمهای زمان آنان، برای اینکه امتیازی که خدا به آنان داد منحصر به امت معاصرشان نبود، بلکه آنان را از جمیع اهل عالم و برای همیشه ممتازشان کرد.</span> و نیز از اینجا معلوم می‌شود که جمله‌ <span class="aya" rel="5_115" data-words="10-17">فإنی أعذبه عذابا لا أعذبه أحدا من العالمین</span> گر چه وعید شدیدی است به عذاب سختی، لیکن کلام ناظر به این نیست که شدت و دردناکی این عذاب از تمامی عذابها بیشتر است، بلکه ناظر به این است که این عذاب در باب خود عذابی است بی نظیر میان همه امت‌ها که به این امت مخصوص می‌باشد. </p> <h3>بحث روایتی‌ <span class="title" rel="5_112 5_113 5_115 5_114"> (روایاتی راجع به مائده سماوی و بررسی روایات دال بر مسخ خائنین در قضیه مائده) </span> </h3> <p> در مجمع البیان در ذیل جمله‌ <span class="aya" rel="5_112" data-words="8-10">هل یستطیع ربک</span> از امام صادق (ع) نقل کرده که فرمود: معنی این جمله این است که آیا می‌توانی از خدای خود درخواست کنی؟<span class="footnote" rel="1" title="تفسیر مجمع البیان ط اسلامیه ج ۳ ص ۲۶۴">*</span> مؤلف: این معنی از طرق عامه از بعضی از صحابه و تابعین مانند عایشه و سعید بن جبیر نیز نقل شده و معنایی است که ما نیز سابقا آن را استظهار کردیم و گفتیم سؤال از استطاعت عیسی (ع) بالنسبه به استطاعتش به حسب حکمت و مصلحت صحیح است نه بالنسبه باستطاعتش به حسب اصل قدرت. </p> <p>و در تفسیر عیاشی از عیسای علوی از پدرش از ابی جعفر (ع) نقل شده که فرمود: مائده‌ای که بر بنی اسرائیل نازل شد با زنجیرهای طلایی از آسمان آویزان شد و مشتمل بود بر 9 عدد ماهی و 9 گرده نان.<span class="footnote" rel="2" title="تفسیر عیاشی ط اسلامیه ج ۱ ص ۳۵۰ ح ۲۲۵">*</span>     <code class="page" rel="6,343"/> مؤلف: در لفظ دیگری به جای <em>حوت-ماهی</em>  <em>نون-ماهی</em> وارد شده است. </p> <p>و در مجمع البیان از عمار بن یاسر از رسول اللَّه (ص) نقل شده که فرمود: مائده، عبارت بود از نان و گوشت. و این برای آن بود که آنان از مسیح طعامی خواسته بودند که هر چه بخورند تمام نشود، آن گاه فرمود: خطاب شد به آنان که این مائده در بین شما خواهد بود و تمام نخواهد شد مادامی که خیانت نکنید و از آن چیزی پنهان نکنید و این سر را به دیگران نگوئید، و لیکن آنان روز را به شام نرساندند مگر اینکه هم از آن برداشته و پنهان کردند و نیز به یکدیگر خیانت نمودند و هم سر خود را فاش ساختند.<span class="footnote" rel="1" title="تفسیر مجمع البیان ج ۳ ص ۲۶۶">*</span> مؤلف: این روایت را صاحب الدر المنثور از ترمذی و ابن جریر و این ابی حاتم و ابن انباری و ابی الشیخ و ابن مردویه از عمار بن یاسر از آن حضرت نقل نموده و در نقل اینان در آخرش دارد که: بنی اسرائیل به جرم همین خیانت‌شان به صورت میمون و خوک مسخ شدند. </p> <p>در الدر المنثور گفته که ابن جریر و ابن منذر و ابن ابی حاتم از طریق دیگر روایتی نظیر آن‌ از عمار بن یاسر نقل کرده‌اند.<span class="footnote" rel="2" title="تفسیر در المنثور ط دار المعرفة ج ۲ ص ۳۴۸">*</span> و در این روایت چند مناقشه است: یکی اینکه در این خبر دارد بنی اسرائیل طعامی خواستند که هر چه بخورند تمام نشود، و این معنی با ظاهر آیه بنا بر آنچه خداوند از قول آنان حکایت نموده که گفتند: <span class="aya" rel="5_113" data-words="14-18">و نکون علیها من الشاهدین</span> کاملا انطباق ندارد، زیرا طعامی که از بین رفتنی نیست و تا قیام قیامت ماندنی است چه حاجت دارد به اشخاصی که به معجزه بودن آن شهادت دهند، مگر اینکه مراد از شهادت شهادت در قیامت و در نزد خدا باشد. </p> <p>مناقشه دیگر اینکه در روایت داشت: بنی اسرائیل بصورت میمون و خوک مسخ شدند و ظاهر سیاق آن این بود که آن عذاب موعود همین مسخ بوده و حال آنکه ظاهر اینکه خدای تعالی فرمود: <span class="aya" rel="5_115" data-words="10-17">فإنی أعذبه عذابا لا أعذبه أحدا من العالمین</span> این است که این عذاب عذابی است بی سابقه و هیچ ملتی به آن عذاب معذب نشده و نخواهد شد، در حالی که خدای تعالی در قرآن کریم تصریح می‌کند بر اینکه ملل دیگری هم به صورت میمون و خوک مسخ شده‌اند. از آن جمله می‌فرماید: <span class="aya" rel="2_65" data-words="1-13">و لقد علمتم الذین اعتدوا منکم فی السبت فقلنا لهم کونوا قردة خاسئین</span><span class="footnote" rel="3" title="و به تحقیق دانستید و شناختید کسانی را که از خود شما بودند و تجاوز کردند در روز شنبه، پس ما به همین جرمشان به صورت میمون و خوک مسخ نمودیم سوره بقره آیه ۶۵">*</span> و از بعضی طرق ائمه اهل بیت (ع) نیز روایت شده که همین متخلفین از       <code class="page" rel="6,344"/> دستور روز شنبه به صورت خوک مسخ شده‌اند. </p> <p>و در تفسیر عیاشی از فضیل بن یسار از حضرت رضا (ع) نقل شده که فرمود: خوکها از قوم عیسی بودند، از خدا خواستند مائده بر آنان نازل شود، وقتی نازل شد باز ایمان نیاوردند، خدا هم به صورت خوک مسخ‌شان کرد<span class="footnote" rel="1" title="تفسیر عیاشی ج ۱ ص ۳۵۱ ح ۲۶۶">*</span>. </p> <p>و نیز در همین کتاب از عبد الصمد بن بندار نقل شده که گفت از حضرت رضا  (ع) شنیدم که فرمود: خوکها قومی بودند از رنگرزان، مائده مسیح را تکذیب کردند و به همین جرم به چنین صورتی درآمدند<span class="footnote" rel="2" title="تفسیر عیاشی ج ۱ ص ۳۵۱ ح ۲۶۷">*</span>. </p> <p>مؤلف: در روایتی که کافی از محمد بن حسن از محمد بن یحیی از احمد بن محمد از محمد بن حسن اشعری از حضرت رضا (ع) نقل کرده دارد که امام فرمود: فیل از مسخ شدگان است، این حیوان پادشاهی بوده که بسیار زنا می‌کرد. و همچنین گرگ که آن هم عربی نادان بوده که کارش دیوثی بوده است، خرگوش زنی بوده که به شوهرش خیانت می‌کرده و خود را از حیض غسل نمی‌داده. خفاش شخصی بوده که خرمای مردم را می‌دزدیده میمون و خوک از بنی اسرائیل بودند و دستور دینی روز شنبه را زیر پا گذاشتند، جریث که نوعی از ماهی است و همچنین سوسمار از بنی اسرائیل بودند که وقتی مائده بر عیسی بن مریم نازل شد مع ذلک ایمان نیاوردند و به همین جرم مبتلا به سرگشتگی و تحیر شدند، بعضی به دریاها ریخته و به صورت ماهی در آمدند و بعضی در بیابانها پراکنده شده و به صورت سوسمار مسخ شدند. موش از زنان فاسق بوده. عقرب سخن‌چین و خرس و سوسمار بزرگ و زنبور، قصابهایی بوده‌اند که کم فروشی می‌کرده‌اند.<span class="footnote" rel="3" title="فروع کافی ج ۶ ص ۲۴۶ ح ۱۴">*</span> این روایت با دو روایت قبلی معارض نیست و ممکن است بین این روایت و آن دو، جمع نمود و گفت: بعضی از بنی اسرائیل در انکار مائده به صورت خنزیر و بعضی دیگر به صورت جریث و سوسمار درآمدند، لیکن این روایت از جهت دیگری محل اشکال است و آن این است که در این روایت آمده: متخلفین‌ از دستور روز شنبه به صورت میمون و خوک مسخ شدند و حال آنکه در آیه شریفه‌ای که در بالا ذکر شد و همچنین در آیه‌ای که نظیر آن در سوره اعراف است دارد که ایشان به صورت میمون مسخ شدند و اتفاقا سیاقشان هم طوری است که از آن بر می‌آید به غیر میمون مسخ نشدند.  (و خدا داناتر است). </p> 
