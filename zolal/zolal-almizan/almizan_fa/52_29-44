<h3 class="ayas">سوره الطور آیه‌های ۲۹ تا ۴۴</h3><code class="section" rel="52_29-44"/><h3>ترجمه آیات</h3> <p> <span class="trans" rel="52_29">پس (حال که جهنمی و بهشتی چنین در پی دارند) تو به دعوت خود ادامه بده، چون تو هر تذکری می‌دهی به حق است، و آن طور که تکذیب گران به تو نسبت می‌دهند و کاهن و مجنونت می‌خوانند نیستی.  «۲۹» </span><span class="trans" rel="52_30">و یا می‌گویند شاعری است که امیدواریم و منتظریم مرگش برسد، و از مزاحمتش آسوده گردیم<code class="page" rel="19,26"/> «۳۰» </span><span class="trans" rel="52_31"> بگو: منتظر باشید، که من هم با شما از منتظرانم.  «۳۱» </span><span class="trans" rel="52_32"> (با این تهمت‌ها که نمی‌توانند حق را باطل سازند، پس مدرکشان چیست) آیا عقلشان اینطور حکم می‌کند؟  (که عقل هم هرگز حق را با این اباطیل باطل نمی‌کند) یا اینها مردمی سرکش و یاغی هستند.  «۳۲» </span><span class="trans" rel="52_33">و یا می‌گویند: این قرآن را به دروغ به خدایش نسبت می‌دهد (همه اینها بهانه است، علت اصلی این است که) اینان ایمان ندارند.  «۳۳» </span><span class="trans" rel="52_34">خوب، اگر به این قرآن ایمان نمی‌آورند در صورتی که درست می‌گویند خودشان سخنی نظیر آن را بیاورند.  «۳۴» </span><span class="trans" rel="52_35"> (نه، اینطور سؤال می‌کنیم که) آیا این تکذیب‌گران از چیز دیگری خلق شده‌اند غیر آن چیزی که سایر افراد بشر از آن پدید آمده‌اند؟ و یا آنکه اصلا خودشان خالقند؟.  «۳۵» </span><span class="trans" rel="52_36"> (باز هم طور دیگر سؤال می‌کنیم) آیا بر فرض که خود خالق خویشند، آیا آسمانها و زمین را هم ایشان آفریده‌اند؟ نه، منشا تکذیبشان اینها نیست، بلکه منشا این است که دارای یقین نمی‌شوند.  «۳۶» </span><span class="trans" rel="52_37"> (این بار اینطور می‌پرسیم که) آیا خزانه‌های رحمت پروردگارت نزد ایشان است؟ که به هر کس خواستند نبوت بدهند و یا نه، بلکه اصلا غالب بر خدا و خدا مغلوب ایشان است؟.  «۳۷» </span><span class="trans" rel="52_38">یا آنها را نردبانی است (به سوی آسمان) که بدان می‌شنوند؟  (اگر چنین است) پس شنونده ایشان دلیلی روشن بیاورد.  «۳۸» </span><span class="trans" rel="52_39">و یا نه، بلکه از شدت بی‌عقلی پسران را از خود و دختران را از آن خدا می‌دانند؟.  «۳۹» </span><span class="trans" rel="52_40">و یا نه، بلکه تو از ایشان مزدی خواسته‌ای، و سنگینی پرداخت آن وادار به تکذیبشان کرده؟.  «۴۰» </span><span class="trans" rel="52_41">و یا نه، بلکه لوح محفوظ نزد ایشان است و از روی آن می‌نویسند؟.  «۴۱» </span><span class="trans" rel="52_42">و یا نه، بلکه نقشه‌ای دارند؟ اگر این است کفار بدانند که نقشه‌هایشان علیه خودشان نتیجه خواهد داد.  «۴۲» </span><span class="trans" rel="52_43">و یا نه، بلکه معبودی بغیر خدا دارند خدا منزه از شرکی است که می‌ورزند.  «۴۳» </span><span class="trans" rel="52_44">خوی تکذیبشان آن قدر قوی است که حتی اگر قطعه‌ای از آسمان که نشانه عذاب است ببینند می‌گویند: چیزی نیست، ابری متراکم است.  «۴۴» </span></p>                           <h3>بیان آیات‌ <span class="title" rel="52_29 52_30 52_31 52_32 52_33 52_34 52_35 52_36 52_37 52_38 52_39 52_40 52_41 52_42 52_43 52_44">نفی عذرها و دستاویزهای تکذیب کنندگان</span> </h3> <p> بعد از آنکه از عذاب روز قیامت خبر داد که به زودی تکذیب کنندگان آیات خدای را<code class="page" rel="19,27"/> خواهد گرفت، در حالی که مردم متقی در بهشتها با چشمی روشن و دلی خرسند قرار دارند، اینک در این آیات به رسول گرامیش دستور می‌دهد دعوت خود را هم چنان ادامه دهد و تذکر خود را متوقف نسازد، و اشاره می‌کند به اینکه آن جناب صلاحیت اقامه دعوت حقه را دارد، و این تکذیب کنندگان در تکذیب او و رد دعوتش هیچ عذری ندارند. و آنچه را که عذر برای آنان تصور می‌شود همه را نفی کرده. و آن عذرها، شانزده عذر است که بعضی از آنها مربوط به رسول خدا (ص) است، که اگر موجه باشد معنایش این است که: آن جناب صلاحیت برای پیروی ندارد، عذرهایی است که از قبول سخن او جلوگیری می‌کند، مانند اینکه آن جناب کاهن، یا جن زده یا شاعر و یا دروغ‌پرداز بر خدا باشد، و یا خواسته باشد با دعوتش مردم را سرگرم کند. و قسمتی دیگر از آنها مربوط به خود تکذیب‌کنندگان است، مثل اینکه ایشان بدون خالق به وجود آمده باشند، و یا خود، خالق خویشتن باشند، و یا عقلشان حکم کند به اینکه باید دعوت آن جناب را تکذیب کنند، و از این قبیل عذرهایی دیگر، و آیات مورد بحث علاوه بر رد این اعذار، کفار را بر تکذیبشان شدیدا توبیخ می‌کند. </p> <p> <span class="aya" rel="52_29" data-words="1-9">فذکر فما أنت بنعمة ربک بکاهن و لا مجنون</span> این آیه نتیجه‌ای است که از اخبار مؤکد به وقوع عذاب الهی در روز قیامت، و از اینکه فرموده بود متقین از آن عذاب محفوظ و در جنات نعیم کامیابند، گرفته می‌شود. </p> <p>پس این آیه شریفه در معنای این است که گفته شود: حال که آن اخبار حق است، پس تو به کار تذکر دادن خود بپرداز و بدان که تو به حق تذکر می‌دهی و انذار می‌کنی، و آن طور که به تو نسبت می‌دهند کاهن و مجنون نیستی. </p> <p>و اینکه کاهن نبودنش را مقید کرد به قید <em>بنعمة ربک</em> ، خواست تا بر خصوص آن جناب منت گذارد. </p> <p>و خلاصه، خواست بفرماید کاهن نبودن و مجنون نبودن، اختصاص به تو ندارد، بیشتر مردم همینطورند، ولی در تو نعمت خاصی است که نمی‌گذارد در معرض چنین صفاتی قرار بگیری. و کوتاه سخن اینکه: کهانت و دیوانگی و امثال آن از تو محال است، بخلاف سایر مردم که در معرض آن هستند. </p> <p><code class="aya" rel="52_30"/> <span class="aya" rel="52_30" data-words="1-7">أم یقولون شاعر نتربص به ریب المنون</span> کلمه <em>أم</em> منقطعه و به معنای <em>بلکه</em> است، نه متصله و به معنای <em>و یا</em> . و <span class="phrase">کلمه  <em rel="fa_52_30_4-4" data-sentence="6:21">تربص</em> به معنای انتظار است.</span> </p> <p><span class="phrase">در مجمع البیان می‌گوید: تربص به معنای انتظار مخصوص است، و آن اینکه فلان<code class="page" rel="19,28"/> چیزی که مورد تربص ما است دچار انقلاب و دگرگونی شده، حالش به حالی مخالف، برگردد، و کلمه <em rel="fa_52_30_7-7" data-sentence="197:216">منون</em> و نیز کلمه <em>منیة</em> ، هر دو به معنای مرگ است، و کلمه <em rel="fa_52_30_6-6" data-sentence="312:145">ریب</em> به معنای قلق و اضطراب است، و در نتیجه ریب المنون به معنای اضطراب مرگ است<span class="footnote" rel="1" title="مجمع البیان، ج ۹، ص ۱۶۷">*</span>.</span> </p> <p>و حاصل معنا این است که: بلکه می‌گویند او یعنی رسول خدا (ص) شاعر است و ما منتظر مرگ او هستیم، تا بعد از مردنش یادش از دلها برود و اسم و رسمش فراموش شود، و ما از دست او راحت شویم. </p> <p><code class="aya" rel="52_31"/> <span class="aya" rel="52_31" data-words="1-6">قل تربصوا فإنی معکم من المتربصین</span> در این آیه، رسول گرامی خود را دستور می‌دهد که به ایشان بگو: همانطور که خود برای خود پسندیده‌اید، منتظر باشید. و این امری است تهدیدی و می‌رساند که در این میان آینده‌ای هست که جا دارد منتظر وقوعش باشند. و من نیز مثل شما منتظر آن هستم، اما آنکه می‌آید، علیه شما و به نفع من است، و آن عبارت است از هلاکت شما و وقوع عذاب بر شما. </p> <p><code class="aya" rel="52_32"/> <span class="aya" rel="52_32" data-words="1-4">أم تأمرهم أحلامهم بهذا</span> <span class="phrase">کلمه <em rel="fa_52_32_3-3" data-sentence="5:187">أحلام</em> جمع <em rel="fa_52_32_3-3" data-sentence="65:170">حلم</em> است که به معنای عقل است، و کلمه <em>أم</em> در اینجا منقطعه است، و استفهامی در تقدیر است، و اشاره <em rel="fa_52_32_4-4" data-sentence="218:59">هذا</em> به سخنانی است که به رسول خدا  (ص) می‌گفتند و منتظرش بودند.</span> </p> <p>و معنایش این است که: بلکه آیا عقول خود آنان به ایشان دستور می‌دهد چنین چیزی را بگویند و منتظر مرگ خود باشند؟ کدام عقلی حق را رد می‌کند و به اینگونه أباطیل اجازه می‌دهد آن را دفع کند؟ ! <span class="aya" rel="52_32" data-words="5-8">أم هم قوم طاغون</span> یعنی، نه، عقل ایشان چنین دستوری نمی‌دهد، بلکه داعی آنان در این سخنان این است که ایشان مردمی طاغی هستند. </p> <p><code class="aya" rel="52_33"/> <span class="aya" rel="52_33" data-words="1-6">أم یقولون تقوله بل لا یؤمنون</span> <span class="phrase">در مجمع البیان می‌گوید: کلمه <em rel="fa_52_33_3-3" data-sentence="29:265">تقول</em> به معنای این است که آدمی بخواهد چیزی را به زحمت بگوید، و تنها در مورد دروغگویی استعمال می‌شود، چون دروغگو می‌خواهد به زحمت، باطل را به صورت حق جلوه دهد، و به این منظور خود را به زحمت می‌اندازد<span class="footnote" rel="2" title="مجمع البیان، ج ۹، ص ۱۶۸">*</span>.</span> </p> <p>و معنای آیه این است که بلکه می‌گویند: قرآن، ساخته و پرداخته خود او است، که     <code class="page" rel="19,29"/> به دروغ به خدا نسبت می‌دهد، و به او افتراء می‌بندد، نه، بلکه از آنجا که ایمان ندارند قرآن را با چنین سخنانی منسوب می‌دارند. </p> <p><code class="aya" rel="52_34"/> <span class="aya" rel="52_34" data-words="1-6">فلیأتوا بحدیث مثله إن کانوا صادقین</span> <span class="phrase">این جمله، پاسخ از سخن ایشان است که می‌گفتند: <em rel="fa_52_33_3-3" data-sentence="45:277">تقوله</em> ، می‌فرماید: اگر این قرآن، کلام رسول خدا (ص) بود، باید کلامی بشری و نظیر سایر کلامها می‌بود، و سایر کلامها مثل آن بودند، در نتیجه باید سایر مردم هم بتوانند سخنی مثل آن بیاورند، و ما در سابق-در تفسیر آیه 23 سوره بقره-بحثی پیرامون اعجاز قرآن گذراندیم، و در آنجا مفصل صحبت کردیم.</span> </p> <p>ممکن هم هست آیه شریفه را رد همه مطالب گذشته کفار بگیریم که می‌گفتند رسول خدا (ص) مجنون یا شاعر است، یا می‌گفتند: این سخنان را خود او درست کرده و به خدا نسبت می‌دهد، و آن وقت بگوییم آیه شریفه در رد این سخنان می‌گوید، عجز بشر از آوردن مثل آن اجازه نمی‌دهد که قرآن کلام غیر خدا باشد. ولی ظهور آیه در آنچه به نظر ما رسید بیشتر است. </p> <h3> <span class="title" rel="52_35">چند وجه در معنای آیه: <span class="aya" rel="52_35" data-words="1-5">أم خلقوا من غیر شیء...</span> </span> </h3> <p> <code class="aya" rel="52_35"/> <span class="aya" rel="52_35" data-words="1-8">أم خلقوا من غیر شیء أم هم الخالقون</span> <span class="phrase">اینکه در این آیه کلمه <em rel="fa_52_35_5-5" data-sentence="22:184">شی‌ء</em> بدون الف و لام و به اصطلاح، نکره آمده، به تقدیر صفتی است که مناسب با مقام باشد، مثلا بگوییم تقدیر کلام اینطور است: و یا ایشان از غیر آن چیزی که دیگران از آن خلق شده‌اند، خلق شده‌اند .</span> </p> <p>و معنای آیه چنین است: بلکه می‌پرسیم: آیا این تکذیب کنندگان از غیر آن چیزی که سایر افراد بشر از آن آفریده شده‌اند، خلق شده‌اند؟ و در نتیجه سایر افراد بشر صلاحیت دارند که خدا رسولانی به سویشان بفرستد و آن رسولان به سوی حق دعوتشان بکنند و ایشان با عبودیت خدا به کمال مطلوب خود برسند، و اما این تکذیب کنندگان به خاطر اینکه خلقتشان از چیزی دیگر است اصلا تکلیفی ندارند، و امر و نهیی متوجهشان نمی‌شود و ثواب و عقابی در کارشان نیست؟ مفسرین در معنای آیه، أقوالی دیگر دارند، که ذیلا از نظر خواننده می‌گذرد: 1-آیا این مکذبین، بدون خالقی خلق شده‌اند و بدون مقدری این چنین تقدیری بدیع و محیر العقول به خود گرفته‌اند تا احتیاجی به خالق و مدبری که امورشان را تدبیر کند نداشته باشند؟<span class="footnote" rel="1" title="روح المعانی، ج ۲۷، ص ۳۷">*</span>. </p> <p>   <code class="page" rel="19,30"/> 2-آیا این تکذیب کنندگان، بدون مبدأ حیاتی و مثل جمادات خلق شده‌اند تا امر و نهی و تکلیفی متوجهشان نباشد؟<span class="footnote" rel="1" title="مجمع البیان، ج ۹، ص ۱۶۸">*</span>. </p> <p>3-آیا اینان بدون علت و پدید آورنده‌ای، و بدون غرض و هدفی، و بدون ثواب و عقابی خلق شده‌اند که به سخنان قرآن گوش نمی‌دهند؟<span class="footnote" rel="2" title="مفردات راغب، ماده &lt;em&gt;غرم&lt;/em&gt; ">*</span>. </p> <p>4-آیا اینان به باطل خلق شده‌اند تا حساب و کتاب و امر و نهیی در کارشان نباشد؟<span class="footnote" rel="3" title="مجمع البیان، ج ۹، ص ۱۶۸">*</span>. </p> <p>این وجوهی بود که در معنای آیه ذکر کرده‌اند، ولی وجهی که ما آوردیم هم به لفظ آیه نزدیکتر است، و هم عمومی‌تر است، چون تکذیب کنندگان، نسبت به عموم بشر بافته‌ای جدا تافته، فرض می‌شوند. </p> <p> <span class="aya" rel="52_35" data-words="6-8">أم هم الخالقون</span> -و یا اینکه خودشان خود را آفریده‌اند؟ و در نتیجه مخلوق خدای سبحان نیستند تا خدا به تربیت آنان پرداخته با اوامر و نواهی خود، امورشان را تدبیر کند؟ <code class="aya" rel="52_36"/> <span class="aya" rel="52_36" data-words="1-8">أم خلقوا السماوات و الأرض بل لا یوقنون</span> یعنی نه، بلکه اینطور می‌پرسیم که: مگر این آقایان همه عالم را آفریده‌اند؟ و در نتیجه خودشان ارباب و آلهه عالم هستند، و در نتیجه شانشان أجل از این شده که کس دیگری را بندگی کنند و زیر بار تکالیف عبودیت بروند، نه، هیچ یک از اینها نیست، بلکه تنها مرضشان این است که مردمی بی‌یقین هستند. </p> <p><code class="aya" rel="52_37"/> <span class="aya" rel="52_37" data-words="1-7">أم عندهم خزائن ربک أم هم المصیطرون</span> یعنی نه، باز هم طور دیگر می‌پرسیم، و آن این است که می‌گوییم: نکند خزانه‌های پروردگار تو نزد ایشان است که هر کسی را که ایشان پیغمبر کنند پیغمبر است، و چون تو را پیغمبر نمی‌دانند تو پیغمبر نیستی؟ ! <span class="aya" rel="52_37" data-words="5-7">أم هم المصیطرون</span> <span class="phrase">-اصل کلمه <em rel="fa_52_37_7-7" data-sentence="10:585">مصیطرون</em> از سیطره-با سین-است، چیزی که هست گاهی سین آن را به صاد قلب می‌کنند و <em>سیطره</em> به معنای غلبه و قهر است، و معنای جمله این است که: نه، این بار می‌گوییم نکند که این تکذیب کنندگان بر خدا هم غالبند، و آن چنان بر او سیطره دارند که اگر او نبوت و رسالت به تو روزی کرده می‌توانند آن را از تو سلب کنند؟     <code class="page" rel="19,31"/><code class="aya" rel="52_38"/> <span class="aya" rel="52_38" data-words="1-9">أم لهم سلم یستمعون فیه فلیأت مستمعهم بسلطان مبین</span> کلمه <em rel="fa_52_38_3-3" data-sentence="555:86">سلم</em> به معنای نردبان چند پله است که به وسیله آن به بام و یا هر نقطه‌ای بلند، بالا می‌روند.</span> و <span class="phrase">کلمه <em>استماع</em> در اینجا متضمن معنای صعود هم هست، و کلمه  <em rel="fa_52_38_8-8" data-sentence="63:26">سلطان</em> به معنای حجت و برهان است.</span> </p> <p>و معنای آیه این است که: نه، بلکه می‌گوییم نکند اینان نزد خود نردبانی دارند که با آن به آسمان صعود می‌کنند، و با صعود خود، وحی آسمان را می‌شنوند، آنچه به خودشان وحی می‌شود می‌گیرند و آنچه به تو و به دیگران وحی شده رد می‌کنند و نمی‌پذیرند، پس اگر چنین نردبانی دارند، بگو آن شخصی که با آن نردبان بالا آمده و مدعی شنیدن وحی است، دلیل خود را بیاورد. </p> <p><code class="aya" rel="52_39"/> <span class="aya" rel="52_39" data-words="1-6">أم له البنات و لکم البنون</span> بعضی<span class="footnote" rel="1" title="و اگر دری از آسمان به رویشان باز کنیم، و شروع کنند از آن در به آسمان بالا روند، باز هم ایمان نمی‌آورند و می‌گویند قطعا چشم ما عوضی می‌بیند سوره حجر، آیه ۱۴ و ۱۵">*</span> گفته‌اند: منظور از این جمله اثبات بی‌عقلی ایشان است که همان چیزی را که از خدا نفی می‌کردند به او نسبت می‌دهند. </p> <p><code class="aya" rel="52_40"/> <span class="aya" rel="52_40" data-words="1-7">أم تسئلهم أجرا فهم من مغرم مثقلون</span> <span class="phrase">راغب می‌گوید: کلمه <em rel="fa_52_40_6-6" data-sentence="19:234">غرم</em> -به ضمه غین و سکون راء-ضرر و خسارتی است که انسان بدون اینکه جنایت و یا خیانتی مرتکب شده باشد، از مال خود بپردازد (در نتیجه کلمه مغرم به معنای چنین کسی خواهد بود)<span class="footnote" rel="2" title="روح المعانی، ج ۲۷، ص ۳۷">*</span>.</span> و <span class="phrase">کلمه <em rel="fa_52_40_7-7" data-sentence="5:149">اثقال</em> -به کسر همزه-مصدر باب افعال است که اسم مفعول آن <em rel="fa_52_40_7-7" data-sentence="109:87">مثقل</em> و جمع این کلمه <em rel="fa_52_40_7-7" data-sentence="180:56">مثقلون</em> می‌آید و اثقال به معنای تحمیل ثقل، و کنایه است از مشقت.</span> </p> <p>و معنای آیه این است که: نه، بلکه می‌پرسیم نکند تو از ایشان دستمزدی در مقابل تبلیغ رسالتت مطالبه کرده‌ای، و ایشان برای تحمل این خسارتی که بدون جرم باید بپردازند به زحمت افتاده‌اند؟ </p><h3> <span class="title" rel="52_41 52_42">معنای آیه: <span class="aya" rel="52_41" data-words="1-5">أم عندهم الغیب فهم یکتبون</span> و <span class="aya" rel="52_42" data-words="1-3">أم یریدون کیدا...</span> </span> </h3> <p> <code class="aya" rel="52_41"/> <span class="aya" rel="52_41" data-words="1-5">أم عندهم الغیب فهم یکتبون</span> <span class="phrase">بعضی<span class="footnote" rel="3" title="روح المعانی، ج ۲۷، ص ۳۸">*</span> از مفسرین گفته‌اند: مراد از <em rel="fa_52_41_3-3" data-sentence="104:334">غیب</em> ، لوح محفوظ است، که همه غیبها در- آن نوشته شده، و معنایش این است که: نه، بلکه می‌گوییم نکند لوح محفوظ نزد ایشان باشد، و از آن نسخه‌برداری نموده به مردم خبر می‌دهند، و از آن جمله این حرفهایی است که به تو       <code class="page" rel="19,32"/> می‌زنند؟ و خلاصه شاعر و یا مجنون بودن تو هم از غیب‌هایی است که هیچ تردیدی در آن نیست.</span> </p> <p>بعضی<span class="footnote" rel="1" title="روح المعانی، ج ۲۷، ص ۳۷">*</span> دیگر گفته‌اند: مراد از غیب، علم غیب، و مراد از <em>کتابت</em> ، اثبات است، و معنای جمله این است که: نه، بلکه می‌گوییم نکند علم غیب نزد ایشان باشد، و آنچه را می‌دانند به عنوان شرع برای مردم اثبات می‌کنند، و بر مردم واجب است که ایشان را در آنچه اثبات کرده‌اند اطاعت کنند. </p> <p>و <span class="phrase">بعضی<span class="footnote" rel="2" title="روح المعانی، ج ۲۷، ص ۳۸">*</span> دیگر گفته‌اند: معنای جمله <em rel="fa_52_41_5-5" data-sentence="102:63">یکتبون</em>  <em>یحکمون</em> است، یعنی بدانچه از غیب می‌دانند حکم می‌کنند.</span> </p> <p><code class="aya" rel="52_42"/> <span class="aya" rel="52_42" data-words="1-7">أم یریدون کیدا فالذین کفروا هم المکیدون</span> کلمه <em>کید</em> به طوری که راغب می‌گوید: به معنای نوعی حیله‌گری است<span class="footnote" rel="3" title="مفردات راغب، ماده &lt;em&gt;کید&lt;/em&gt; ">*</span>. ولی صاحب مجمع البیان آن را به مکر معنا کرده. بعضی دیگر گفته‌اند: کید به معنای هر عملی است که مایه خشم پنهانی گردد<span class="footnote" rel="4" title="مجمع البیان، ج ۹، ص ۱۶۹">*</span>. </p> <p>از ظاهر سیاق بر می‌آید که مراد از کید مکذبین، مکری است که با رسول خدا (ص) می‌کردند، و نسبت‌هایی است که به آن جناب می‌دادند، از قبیل: کهانت، جنون، شاعر بودن، و تقول، تا به این وسیله مردم را از روی آوردن به وی روگردان کنند، و از او دور سازند، و به این وسیله دعوتش باطل و بی‌اثر و نورش خاموش شود، و این کید (با همه ماهرانه بودنش) کید به خودشان بود، چون در مرحله اول خود را از سعادت ابدی و از افتادن به راه حق محروم می‌سازند، بلکه می‌توان گفت:  (هر چند پیش خود خیال می‌کنند که علیه آن جناب نقشه می‌ریزند ولی خبر ندارند که) این خداست که به دست خودشان توفیق را از ایشان سلب نموده، دارد مهر بر دلهایشان می‌زند. </p> <p>بعضی<span class="footnote" rel="5" title="مجمع البیان، ج ۹، ص ۱۶۹">*</span> از مفسرین گفته‌اند: مراد از کیدی که در این آیه آمده، خصوص آن عملی است که در دار الندوه انجام دادند، و مراد از <span class="aya" rel="52_42" data-words="4-5">فالذین کفروا</span> هم که از آنان به مکذبین تعبیر فرموده، همان افراد دار الندوه‌اند که خدا کیدشان را درست علیه خود آنان به جریان انداخت، و در جنگ بدر به کشتنشان داد. </p> <p>و بنا به گفته این مفسر، آیه شریفه یکی از پیشگوییهای قرآن می‌شود، چون سوره طور       <code class="page" rel="19,33"/> خیلی قبل از جنگ بدر نازل شده، ولی چه کنیم که از سیاق آیات دور است. </p> <p><code class="aya" rel="52_43"/> <span class="aya" rel="52_43" data-words="1-9">أم لهم إله غیر الله سبحان الله عما یشرکون</span> نه، بلکه می‌گوییم: نکند معبودی به غیر از خدا سراغ دارند-سبحان اللَّه-خدا منزه است از آنچه مشرکین برایش درست می‌کنند، چون اگر غیر از خدا معبودی دیگر می‌داشتند باید همان معبود، خالق و مدبر ایشان باشد، و دیگر احتیاجی به خدای سبحان نداشته باشند، تا چه رسد به اینکه محتاج به پذیرفتن دعوت رسول او باشند، و باید آلهه آنان عذابی را که خدا مکذبین را با آن تهدید کرده و رسولش بدان انذار کرده از ایشان دفع کنند. </p> <p>و جمله‌ <span class="aya" rel="52_43" data-words="6-9">سبحان الله عما یشرکون</span>، تنزیه خدای تعالی است از اینکه شریکی برایش باشد، آن چنان که مشرکین ادعا می‌کنند، و کلمه <em>ما</em> در جمله <em>ما یشرکون</em> ، مصدریه است، و به جمله چنین معنا می‌دهد: خدای تعالی منزه از شرک ایشان است. </p> <h3> <span class="title" rel="52_29 52_30 52_31 52_32 52_33 52_34 52_35 52_36 52_37 52_38 52_39 52_40 52_41 52_42 52_43 52_44">مثالی برای بیان میزان عناد کفار و اصرارشان بر تکذیب دعوت حق</span> </h3> <p> <code class="aya" rel="52_44"/> <span class="aya" rel="52_44" data-words="1-10">و إن یروا کسفا من السماء ساقطا یقولوا سحاب مرکوم</span> <span class="phrase">کلمه <em rel="fa_52_44_4-4" data-sentence="5:116">کسف</em> -به کسره کاف و سکون سین-به معنای قطعه است، و کلمه  <em rel="fa_52_44_10-10" data-sentence="110:50">مرکوم</em> به معنای غلیظ و متراکم است که روی هم افتاده باشد.</span> و معنای آیه این است که: کفری که دارند و اصراری که بر تکذیب دعوت حقه می‌ورزند، به حدی رسیده که اگر قطعه‌ای از آسمان را ببینند که دارد بر سرشان فرود می‌آید می‌گویند: نه، این آسمان نیست، بلکه ابری است غلیظ و روی هم افتاده، به هیچ وجه نشانه عذاب نیست. بنا بر این، آیه مورد بحث نظیر آیه‌ <span class="aya" rel="15_14-15" data-words="1-14">و لو فتحنا علیهم بابا من السماء فظلوا فیه یعرجون، لقالوا إنما سکرت أبصارنا</span><span class="footnote" rel="1" title="روح المعانی، ج ۲۷، ص ۳۸">*</span> خواهد بود. </p> 
