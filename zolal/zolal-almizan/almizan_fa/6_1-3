<h2 class="sura">سوره انعام ، مکی است و 165 آیه دارد</h2><h3 class="ayas">سوره الأنعام آیه‌های ۱ تا ۳</h3><code class="section" rel="6_1-3"/><h3>ترجمه آیات</h3> <p>   <span class="trans" rel="6_0"/><span class="trans" rel="6_1">سپاس خدایی را که آسمانها و زمین را آفریده و تاریکی‌ها و نور ایجاد نمود و عجب است که با همه اینها کسانی که کافر شدند برای پروردگار خود همتا می‌گیرند.  «۱» </span><span class="trans" rel="6_2">او کسی است که شما را از گل آفرید آن گاه اجلی مقرر فرمود و اجل معین پیش اوست، و باز هم شما شک می‌کنید.  «۲» </span><span class="trans" rel="6_3">و او است خداوند در آسمانها و در زمین، می‌داند نهان و آشکار شما را و می‌داند آنچه را که شما (از نیک و بد) کسب می‌کنید.  «۳» </span></p>   <h3>بیان آیات</h3> <p> غرضی که این سوره در مقام ایفای آن است همان توحید خدای تعالی است، البته توحید به معنای اعم و اینکه اجمالا برای انسان پروردگاری است که همان او پروردگار تمام<code class="page" rel="7,4"/> عالمیان است، از او است ابتدای هر چیز، و به سوی او است بازگشت و انتهای هر چیز، پروردگاری که به منظور بشارت بندگان و انذار آنان پیغمبرانی فرستاد و در نتیجه بندگان مربوبش به سوی دین حق او هدایت شدند. </p> <p>این است اجمال آن چیزی که این سوره در مقام اثبات آن است، زیرا بیشتر آیاتش به صورت استدلال علیه مشرکین و مخالفین توحید و نبوت و معاد است، البته مشتمل بر اجمالی از وظایف شرعی و محرمات دینی نیز می‌باشد. </p> <h3> <span class="title" rel="6_1 6_2 6_3">بیان اینکه سوره انعام مکی و دارای سیاق واحد می‌باشد، و نقل اقوالی در مورد اینکه بعضی آیات این سوره مدنی است</span> </h3> <p> و اگر در سیاق آیات آن، دقت شود معلوم می‌گردد که سیاق همه واحد و همه به هم متصل و مربوطند، و خلاصه در بین آنها چیزی که دلالت کند بر اینکه آیات آن جدا جدا نازل شده به نظر نمی‌رسد، و این خود دلیل بر این است که این سوره همین طور که هست یک مرتبه نازل شده، و نیز بدست می‌آید که این سوره در مکه نازل گردیده، به دلیل اینکه در همه و یا بیشتر آیات آن روی سخن با مشرکین است. </p> <p>مفسرین و راویان حدیث هم بر این معنا اتفاق دارند، مگر در شش آیه که از بعضی از مفسرین نقل شده که گفته‌اند در مدینه نازل شده، و آن شش آیه عبارت است از آیه‌ <span class="aya" rel="6_91" data-words="1-6">و ما قدروا الله حق قدره</span> -آیه 90 تا 93-و آیه‌ <span class="aya" rel="6_151" data-words="1-7">قل تعالوا أتل ما حرم ربکم علیکم</span> -آیه 150 تا 153-. </p> <p>بعضی هم گفته‌اند که تمامی آن مکی است مگر دو آیه و آن دو عبارتند از آیه‌ <span class="aya" rel="6_151" data-words="1-3">قل تعالوا أتل</span> و آیه بعدش. </p> <p>بعضی دیگر گفته‌اند: سوره انعام تمامیش در مکه نازل شده مگر دو آیه که در مدینه و در باره مردی از یهود که گفته بود: <span class="aya" rel="6_91" data-words="9-15">ما أنزل الله علی بشر من شیء...</span> نازل شده است. </p> <p>عده‌ای دیگر گفته‌اند که همه آن مکی است مگر یک آیه، و آن آیه‌ <span class="aya" rel="6_111" data-words="1-6">و لو أننا نزلنا إلیهم الملائکة...</span> است که در مدینه نازل شده. </p> <p>لیکن از سیاق خود آیات دلیلی بر هیچیک از این اقوال نیست، زیرا گفتیم سیاق آیات، سیاقی است واحد و همه آنها به هم متصل و مربوطند. و بزودی تا آنجا که از توانمان برآید این معنا را بیان خواهیم نمود. </p> <p>از ائمه اهل بیت (ع) و همچنین از ابی و عکرمه و قتاده روایت شده که این سوره تمامیش در مکه نازل شده است. </p> <p><code class="aya" rel="6_1"/> <span class="aya" rel="6_1" data-words="1-12">الحمد لله الذی خلق السماوات و الأرض و جعل الظلمات و النور</span> این آیه با ثنا و ستایش پروردگار شروع شده، و این ثنا به منزله مقدمه است برای<code class="page" rel="7,5"/> مطالبی که بنا است در خلال سوره در پیرامون مساله توحید ایراد گردد، و مقدمیت آن از این نظر است که ثنای مزبور متضمن چکیده و اجمال غرضی است که به تفصیل آن در سوره، احتجاج خواهد شد، چنان که تعجب و توبیخی که در این چند آیه از عمل کفار و برابر گرفتنشان غیر خدای را با خدا و تشکیکشان در وحدت او شده، مقدمه است برای مطالبی که از وعظ و انذار و تخویف آنان در سوره ایراد می‌شود. </p> <h3> <span class="title" rel="6_1 6_3 6_2">ثنای خدای تعالی در سه آیه اول سوره انعام متضمن اشاره به معارفی است که ماده اساسی شریعت می‌باشند</span> </h3> <p> و در ثنایی که در این سه آیه هست، اشاره‌ای نیز به معارف حقیقی‌ای که دعوت دینی متکی بر آن است شده، و آن معارف در حقیقت به منزله ماده شریعت است و به سه نظام تفکیک می‌شود: 1-نظام عمومی خلقت که آیه اولی به آن اشاره می‌کند. </p> <p>2-نظامی که خصوص انسان از جهت <em>وجود</em> دارد و آیه دوم مشتمل بر آنست. </p> <p>3-نظام عمل انسان که آیه سوم به آن اشاره می‌کند. </p> <p>پس آنچه که از مجموع این سه آیه به دست می‌آید عبارتست از ثنای بر پروردگار بدان جهت که عالم کبیری را ایجاد فرمود که انسان در آن زندگی می‌کند و عالم صغیری را که همان وجود خود انسان است و محدود است از جهت آغازش به گل و از طرف انجامش به اجل مکتوب، ایجاد فرمود، و ثنا بر اینکه بر آشکار و نهان آدمی و تمامی اعمال او آگاهی دارد. </p> <p>و جمله‌ <span class="aya" rel="6_3" data-words="1-8">و هو الله فی السماوات و فی الأرض</span> که در آیه سوم است به منزله توضیحی است برای مضمون‌دو آیه قبل، و مقدمه است برای بیان علم خداوند به نهان و آشکار و کرده‌های انسان، و بنا بر این، اینکه فرمود: <span class="aya" rel="6_1" data-words="4-12">خلق السماوات و الأرض و جعل الظلمات و النور</span> اشاره به نظامی است که در عالم کبیر حکمفرماست، و تمامی اشیای عالم با همه کثرت و تفاوتش بر طبق آن اداره می‌شود، زیرا عالم مشهود ما، همین زمینی است که آسمانهای پهناور از هر طرف آن را احاطه نموده و سپس با نور و ظلمتی که چرخ عالم محسوس، در تحول و تکاملش بر آنها دور می‌زند، در آن تصرف می‌شود، و پیوسته موجوداتی را از موجودات دیگری تکوین و چیزهایی را به چیزهای دیگری تحویل و نهان‌هایی را ظاهر و ظاهرهایی را پنهان نموده، تازه‌هایی را تکوین و کهنه‌هایی را تباه و فاسد می‌کند، و از برخورد همین تحولات گوناگون حرکت کلی جهان که موجودات را به سوی مقصد نهایی خود میراند منتظم می‌شود. </p> <p><span class="phrase">کلمه <em rel="fa_6_1_9-9" data-sentence="5:516">جعل</em> در جمله: <span class="aya" rel="6_1" data-words="8-10">و جعل الظلمات...</span> بمعنی خلقت است منتها از آنجایی که کلمه <em rel="fa_6_1_4-4" data-sentence="175:384">خلقت</em> در اصل ماخوذ از <em>خلق الثوب</em> است و خلاصه در معنی آن ترکیب یافتن<code class="page" rel="7,6"/> از اشیای گوناگون ماخوذ است و نور و ظلمت از ترکیب چیزی با چیز دیگر موجود نشده است، از این جهت در خصوص نور و ظلمت به جای <em rel="fa_6_1_4-4" data-sentence="455:145">خلقت</em> تعبیر به <em rel="fa_6_1_9-9" data-sentence="519:123">جعل</em> فرموده، و شاید از همین جهت بوده که خلقت را به ایجاد آسمانها و زمین که در آن ترکیب راه دارد، اختصاص داده-و خدا داناتر است-.</span> </p> <h3> <span class="title" rel="6_1"><span class="phrase">جهت و سبب جمع آوردن <em rel="fa_6_1_10-10" data-sentence="20:110">ظلمات</em> و مفرد آوردن <em rel="fa_6_1_12-12" data-sentence="90:84">نور</em> در جمله: <span class="aya" rel="6_1" data-words="8-12">و جعل الظلمات و النور</span></span> </span> </h3> <p> <span class="phrase">در اینجا ممکن است سؤال شود که چرا <em rel="fa_6_1_12-12" data-sentence="34:475">نور</em> را به صیغه مفرد و <em rel="fa_6_1_10-10" data-sentence="107:443">ظلمت</em> را به صیغه جمع آورده؟ شاید جهتش این باشد که وجود ظلمت از نبود نور و همان عدم نور است در چیزی که می‌بایست نور داشته باشد، و چیزی که از شانش این است که نور داشته باشد و ندارد از جهت دوری و نزدیکیش به نور متعدد می‌شود، بخلاف نور که امری است وجودی و وجودش ناشی از مقایسه آن با ظلمت نیست، و اگر هم آن را با قیاس به ظلمت درجه‌بندی کرده و برایش مراتبی قائل شویم در حقیقت صرف تصوری است که کرده‌ایم، و این تصور باعث تکثر حقیقی و تعدد واقعی آن نمی‌شود.</span> </p> <p> <span class="aya" rel="6_1" data-words="13-17">ثم الذین کفروا بربهم یعدلون</span> سیاق این جمله سیاق تعجب آمیخته با ملامت و توبیخ است، و به این معنا است که خدای سبحان را در آفریدن آسمانها و زمین و ایجاد نور و ظلمت شریکی نیست، پس تنها او معبود و پروردگار است، و چیزی شبیه او نیست تا در عبادت شریکش باشد، و عجب اینجاست که با این حال باز کسانی که کافر شدند در عین اینکه اعتراف دارند که این عالم و تدبیر آن، ملک حقیقی خدای تعالی است و بس و بت‌هایی را که برای خود معبود گرفته‌اند چیزی از عالم را مالک نیستند، مع ذلک باز هم همان بت‌ها را با خدای تعالی برابر دانسته و خیال می‌کنند که یک مشت سنگ و چوب شریک و هم‌رتبه با پروردگار است و در این پندارشان سزاوار ملامتند. </p> <p>از این بیان، نکته به کار بردن لفظ <em>ثم</em> در اینجا روشن می‌شود زیرا این لفظ دلالت بر تراخی و تاخیر دارد، پس گویا خود پروردگار بعد از اینکه خود را به تفرد در صنع و ایجاد و یگانگی در الوهیت و ربوبیت ستوده، به یاد پندار غلط مشرکین و بت‌پرستان که یک مشت سنگ و چوب را با پروردگار عالمیان برابر دانسته‌اند افتاده و تعجب‌لحظه‌ای از گفتارش بازداشت، سپس دنباله کلام را گرفته و به علت سکوت خود و اینکه حیرت و تعجب او را از ادامه گفتار باز داشته اشاره نموده و فرموده است: <span class="aya" rel="6_1" data-words="13-17">ثم الذین کفروا بربهم یعدلون</span>. </p> <p><code class="aya" rel="6_2"/> <span class="aya" rel="6_2" data-words="1-8">هو الذی خلقکم من طین ثم قضی أجلا</span> بعد از این که در آیه قبل اشاره به خلقت عالم کبیر و بزرگ نمود در این جمله کوتاه به<code class="page" rel="7,7"/> خلقت عالم صغیر و کوچک انسانی اشاره کرد و این نکته مهم را خاطر نشان می‌سازد که آن کسی که انسان را آفریده و امورش را تدبیر نموده، و برای بقای ظاهری و دنیویش مدتی مقرر فرموده، همانا خدای سبحان است، و در نتیجه انسان وجودش محدود است از یک طرف به گل که ابتدای خلقت نوع او از آن است، اگر چه بقای نسلش به وسیله ازدواج و تناسل بوده باشد. </p> <p>هم چنان که در جای دیگر هم به این نکته اشاره کرده و فرموده: <span class="aya" rel="32_7-8" data-words="7-19">... بدأ خلق الإنسان من طین، ثم جعل نسله من سلالة من ماء مهین</span><span class="footnote" rel="1" title="آغاز کرد خلقت آدمی را از گل آن گاه قرار داد نسل او را از چکیده آبی بی ارزش سوره سجده آیه ۸">*</span>. </p> <p>و از طرفی دیگر به اجل مقرری که با رسیدن مرگ تمام می‌شود و این همان معنایی است که آیه‌ <span class="aya" rel="29_57" data-words="1-7">کل نفس ذائقة الموت ثم إلینا ترجعون</span><span class="footnote" rel="2" title="هر کسی مرگ را خواهد چشید آن گاه همه به سوی ما بازگشت می‌کنند سوره عنکبوت آیه ۵۷">*</span>، متعرض آن است. و ممکن است که مقصود از این <em>اجل</em> روز بعث باشد که روز بازگشت به خدای سبحان است، چون قرآن کریم گویا می‌خواهد زندگی بین مرگ و بعث و خلاصه عالم برزخ را جزء زندگی دنیا بشمارد، هم چنان که از ظاهر آیه: <span class="aya" rel="23_112-114" data-words="1-24">قال کم لبثتم فی الأرض عدد سنین، قالوا لبثنا یوما أو بعض یوم فسئل العادین، قال إن لبثتم إلا قلیلا لو أنکم کنتم تعلمون</span><span class="footnote" rel="3" title="خدای تعالی از کفار می‌پرسد چند سال در قبر خود ماندید؟ می‌گویند (نمی‌دانیم) یک روز و یا کمتر، از فرشتگان محاسب خود بپرس، در جواب می‌فرماید: اگر به حقیقت امر واقف بودید می‌دانستید که جز مدت کمی درنگ نکرده‌اید سوره مؤمنون آیه ۱۱۵">*</span>، و آیه: <span class="aya" rel="30_55-56" data-words="1-36">و یوم تقوم الساعة یقسم المجرمون ما لبثوا غیر ساعة کذلک کانوا یؤفکون، و قال الذین أوتوا العلم و الإیمان لقد لبثتم فی کتاب الله إلی یوم البعث فهذا یوم البعث و لکنکم کنتم لا تعلمون</span><span class="footnote" rel="4" title="و روزی که قیامت بپا می‌شود سوگند می‌خورند که ما بیش از ساعتی در دنیا و برزخ نماندیم، آری در دنیا هم همین طور (از حق) منصرف می‌شدند، آنان که خداوند علم و ایمان بر آنان ارزانی داشت در جوابشان (می‌گویند به موجب کتاب خدا، شما تا روز قیامت در قبرها مانده‌اید این است همان قیامت که خداوند از آن خبر می‌داد) و لیکن شما در دنیا نمی‌دانستید سوره روم آیه ۵۶">*</span>، نیز همین معنا استفاده می‌شود. </p> <p>نکته دیگری که در آیه مورد بحث می‌باشد این است که اجل را نکره آورد تا ابهام را برساند یعنی دلالت کند بر اینکه این اجل برای بشر مجهول و نامعلوم است، و بشر از راه معارف و علوم متداول راهی به سوی تعیین آن ندارد. </p> <h3> <span class="title" rel="6_2"><span class="phrase">معنای <em>اجل</em> و مراد از <em rel="fa_6_2_10-11" data-sentence="29:0">اجل مسمی</em></span> </span> </h3> <p> <span class="aya" rel="6_2" data-words="9-12">و أجل مسمی عنده</span> تسمیه <em>اجل</em> بمعنی تعیین آن است، چون خود مردم نیز عادتشان بر این است که در معاهدات و قرضها و سایر معاملات اجل را که همان مدت مقرر در معامله و یا سر رسیدن آن است ذکر می‌کنند و به همین دو معنای عرفی در کلام خدای تعالی نیز آمده است. مثلا در آیه شریفه: <span class="aya" rel="2_282" data-words="5-11">إذا تداینتم بدین إلی أجل مسمی فاکتبوه</span><span class="footnote" rel="1" title="هنگامی که به یکدیگر تا وقت معینی قرض می‌دهید آن را بنویسید سوره بقره آیه ۲۸۲">*</span>، اجل به معنای آخر مدت است، و همچنین در آیه شریفه: <span class="aya" rel="29_5" data-words="1-9">من کان یرجوا لقاء الله فإن أجل الله لآت</span><span class="footnote" rel="2" title="هر که امیدوار دیدار خداست پس مطمئنا بداند که اجل خدا خواهد آمد سوره عنکبوت آیه ۵">*</span>. </p> <p>و لیکن در آیه شریفه: <span class="aya" rel="28_27" data-words="1-18">قال إنی أرید أن أنکحک إحدی ابنتی هاتین علی أن تأجرنی ثمانی حجج فإن أتممت عشرا فمن عندک</span> -تا آنجا که می‌فرماید- <span class="aya" rel="28_28" data-words="1-11">قال ذلک بینی و بینک أیما الأجلین قضیت فلا عدوان علی</span><span class="footnote" rel="3" title="گفت من می‌خواهم یکی از این دو دختر خود را به همسری تو درآورم، در قبال اینکه تو هم تا هشت سال اجیر من شوی، و اگر این مدت را به ده سال برسانی تفضلی است که کرده‌ای-تا آنجا که می‌فرماید-موسی گفت آنچه تو ملتزم شدی برای من و آنچه من متعهد شدم برای تو گذرا و مورد قبول است، هر یک از دو اجل را که به سر ببرم دیگر حقی به من نخواهی داشت سوره قصص آیه ۲۸">*</span>، أجل به معنی تمامی مدت مقرر آمده است. </p> <p>و ظاهرا استعمال اجل در تمامی مدت، استعمال اصلی و استعمال آن در سررسید، فرع آن است، چون بیشتر اوقات در همان معنای اول به کار می‌رود، حتی در اثر کثرت استعمال در آن گاهی می‌شود که احتیاجی به ذکر وصف (مقضی) ندیده و به ذکر موصوف (اجل) به تنهایی اکتفاء می‌کنند، بنا بر این هر جا که این کلمه استعمال شده باشد باید گفت به معنی اجل مقضی و تمام مدت است مگر قرینه‌ای در کلام باشد و دلالت کند بر اینکه به معنای سررسید است. </p> <p>راغب در مفردات می‌گوید: مدت مقرره زندگی انسان را <em>اجل</em> می‌گویند مثلا گفته می‌شود: اجلش نزدیک شده، یعنی مرگش فرا رسیده. <span class="phrase">لیکن اصل معنی آن استیفاء مدت است.<span class="footnote" rel="4" title="مفردات راغب ص ۱۱">*</span> به هر تقدیر، ظاهر کلام خدای تعالی در آیه مورد بحث این است که منظور از <em>اجل</em> و  <em rel="fa_6_2_10-11" data-sentence="184:145">اجل مسمی</em> آخر مدت زندگی است نه تمامی آن، هم چنان که از جمله‌ <span class="aya" rel="29_5" data-words="6-9">فإن أجل الله لآت</span> به خوبی استفاده می‌شود.</span> </p> <p>         <code class="page" rel="7,9"/> <span class="phrase">بنا بر این، از این بیان این معنا نیز معلوم شد که اجل دو گونه است: یکی <em>اجل مبهم</em> ، و یکی <em rel="fa_6_2_10-11" data-sentence="96:77">اجل مسمی</em> ، یعنی معین در نزد خدای تعالی، و این همان اجل محتومی است که تغییر نمی‌پذیرد.</span> و به همین جهت آن را مقید کرده به <em>عنده نزد خدا</em> و معلوم است چیزی که نزد خدا است دستخوش تغییر نمی‌شود، به دلیل اینکه فرمود: <span class="aya" rel="16_96" data-words="1-8">ما عندکم ینفد و ما عند الله باق</span><span class="footnote" rel="1" title="آنچه که نزد شما است نابود شدنی است و آنچه نزد خداست باقی میماند سوره نحل آیه ۹۶">*</span> و این همان اجل محتومی است که تغییر و تبدیل برنمی‌دارد. خدای متعال می‌فرماید: <span class="aya" rel="10_49" data-words="16-24">إذا جاء أجلهم فلا یستأخرون ساعة و لا یستقدمون</span><span class="footnote" rel="2" title="وقتی اجلشان برسد نمی‌توانند حتی یک لحظه آن را پس و پیش کنند سوره یونس آیه ۴۹">*</span>. </p> <p>پس نسبت اجل مسمی به اجل غیر مسمی نسبت مطلق و منجز است به مشروط و معلق، به این معنا که ممکن است اجل غیر مسمی به خاطر تحقق نیافتن شرطی که اجل معلق بر آن شرط شده تخلف کند و در موعد مقرر فرا نرسد، و لیکن اجل حتمی و مطلق راهی برای عدم تحقق آن نیست، و به هیچ وجه نمی‌توان از رسیدن و تحقق آن جلوگیری نمود. </p> <p>و <span class="phrase">اگر آیات سابق به ضمیمه آیه شریفه‌ <span class="aya" rel="13_38-39" data-words="23-35">لکل أجل کتاب، یمحوا الله ما یشاء و یثبت و عنده أم الکتاب</span><span class="footnote" rel="3" title="برای هر اجلی نوشته‌ای است، خداوند محو می‌کند نوشته‌ای را که بخواهد و تثبیت می‌کند آن را که بخواهد و نزد او است ام الکتاب سوره رعد آیه ۴۱">*</span> مورد دقت قرار گیرند بدست می‌آید که اجل مسمی همان اجل محتومی است که در <span class="aya" rel="13_39" data-words="9-10">أم الکتاب</span> ثبت شده، و اجل غیر مسمی آن اجلی است که در <em>لوح محو و اثبات</em> نوشته شده است، -و ان شاء اللَّه-بزودی خواهد آمد که ام الکتاب قابل انطباق است بر حوادثی که در خارج ثابت است، یعنی حوادثی که مستندند به اسباب عامی که تخلف از تاثیر ندارد، و لوح محو و اثبات قابل انطباق بر همان حوادث است، لیکن نه از جهت استناد به اسباب عامه بلکه از نظر استناد به اسباب ناقصی که در خیلی از موارد از آنها به <em rel="fa_6_2_7-7" data-sentence="855:93">مقتضی</em>  تعبیر می‌کنیم، که ممکن است برخورد با موانعی بکند و از تاثیر باز بماند و ممکن است باز نماند.</span> </p> <p>مثالی که با در نظر گرفتن آن، این دو قسم سبب یعنی <em>سبب تام</em> و <em>سبب ناقص</em>  روشن می‌شود نور خورشید است، زیرا ما در شب اطمینان داریم که بعد از گذشتن چند ساعت آفتاب طلوع خواهد کرد و روی زمین را روشن خواهد نمود، لیکن ممکن است مقارن طلوع آفتاب کره ماه و یا ابر و یا چیز دیگری بین آن و کره زمین حائل شده و از روشن شدن روی       <code class="page" rel="7,10"/> زمین جلوگیری کند، هم چنان که ممکن هم هست که چنین مانعی پیش نیاید که در این صورت قطعا روی زمین روشن خواهد بود. </p> <p>پس طلوع آفتاب به تنهایی نسبت به روشن کردن زمین <em>سبب ناقص</em> و به منزله <em>لوح محو و اثبات</em> در بحث ما است و همین طلوع به ضمیمه نبود مانعی از موانع، نسبت به روشن کردن زمین <em>علت تامه</em> و به منزله‌ <span class="aya" rel="13_39" data-words="9-10">أم الکتاب</span> و <span class="aya" rel="85_22" data-words="2-3">لوح محفوظ</span> در بحث ما است. </p> <p>همچنین است اجل آدمی، زیرا ترکیب خاصی که ساختمان بدن آدمی را تشکیل می‌دهد با همه اقتضاءات محدودی که در ارکان آن هست اقتضا می‌کند که این ساختمان عمر طبیعی خود را که چه بسا به صد و یا صد و بیست سال تحدیدش کرده‌اند بکند. این است آن اجلی که می‌توان گفت در لوح محو و اثبات ثبت شده، لیکن این نیز هست که تمامی اجزای هستی با این ساختمان ارتباط و در آن تاثیر دارند، و چه بسا اسباب و موانعی که در این اجزای کون از حیطه شمارش بیرون است با یکدیگر برخورد نموده و همین اصطکاک و برخورد باعث شود که اجل انسان قبل از رسیدن به حد طبیعی خود، منقضی گردد، و این همان <em>مرگ ناگهانی</em> است. </p> <p>با این بیان تصور و فرض اینکه نظام کون محتاج به هر دو قسم اجل، یعنی مسمی و غیر مسمی باشد آسان می‌شود. و نیز روشن می‌شود که منافاتی بین ابهام در اجل غیر مسمی و تعیین آن در مسمی نیست، چه بسا این دو اجل در موردی در یک زمان توافق کنند و چه بسا نکنند، و البته در صورت تخالف آن، اجل مسمی تحقق می‌پذیرد نه غیر مسمی. </p> <h3> <span class="title" rel="6_2">وجوهی که در بیان مراد از دو قسم اجل در آیه: <span class="aya" rel="6_2" data-words="6-12">ثم قضی أجلا و أجل مسمی عنده</span> ذکر شده است</span> </h3> <p> این همان معنایی است که گفتیم، دقت در آیه <span class="aya" rel="6_2" data-words="6-12">ثم قضی أجلا و أجل مسمی عنده</span>  آن را افاده می‌کند، لیکن مفسرین برای این دو قسم اجل که در آیه ذکر شده تفسیرهای عجیب و غریبی کرده‌اند. </p> <p>از جمله گفته‌اند: مراد از اجل اول فاصله بین خلقت و مرگ است، و مراد از اجل دوم فاصله بین مرگ و قیامت است، این وجه را عده‌ای از مفسرین ذکر کرده‌اند و چه بسا از ابن عباس هم روایت شده باشد. </p> <p>و از آن جمله گفته‌اند: اجل اول اجل اهل دنیا است که با رسیدن مرگ به آخر می‌رسد و اجل دوم اجل آخرت است که پایان ندارد، این وجه به مجاهد و جبائی و دیگران نسبت داده شده است. </p> <p>و از آن جمله گفته‌اند: اجل اولی اجل مردمان گذشته است و اجل دومی اجل زندگان و آیندگان است، این وجه را به ابی مسلم نسبت داده‌اند. <code class="page" rel="7,11"/> و نیز گفته‌اند که: اجل اولی به معنای خواب و دومی به معنای مرگ است، و یا هر دو به یک معنا است، و در آیه، کلمه <em>هذا</em> در تقدیر است، و تقدیر آن چنین است ثم قضی اجلا و هذا اجل مسمی پس اجلی قرار داد و این اجل مسمی است . </p> <p>و لیکن دلیلی بر صحت هیچیک از این وجوه نیست‌و گمان نمی‌کنم ضیق وقت نویسنده و خواننده اجازه بحث در اطراف صحت و فساد آن و امثال آن را بدهد و اتلاف عمر را با همه کوتاهیش تجویز نماید. </p> <p> <span class="aya" rel="6_2" data-words="13-15">ثم أنتم تمترون</span> <span class="phrase">کلمه <em rel="fa_6_2_15-15" data-sentence="5:525">تمترون</em> از <em>مریة</em> به معنای شک و تردید است، در این آیه شریفه التفات از غیبت به حضور به کار رفته، و شاید وجه آن این باشد که آیه اولی مساله خلقت عالم و تدبیر عمومی آن را ذکر می‌کرد و نتیجه می‌گرفت که سزاوار نبود کفار غیر خدای را معادل و هم‌رتبه با چنین خدای سبحانی بدانند، و برای بدست دادن این نتیجه همان غیبت کافی بود، لیکن آیه دوم چون مساله خلقت و تدبیر خصوص انسان را ذکر کرده، لذا صحبت از خلقت انسان را به میان آورده است، از این جهت جا دارد که متکلم تهییج شود و تعجب کند و در نتیجه کفار را مخاطب قرار داده سرزنش و مذمت نماید.</span> </p> <p>گویا در این آیه می‌فرماید این است خلقت آسمانها و زمین و جعل ظلمتها و نور، و بر فرض که شما در غفلت باشید از اینکه از این خلقت پی به ما ببرید و عذرتان این باشد که ما غافل بودیم، چون خلقت مزبور عام و دائره‌اش وسیع است و ممکن است شما از دلالت آن به ربوبیت ما غفلت کنید، لیکن عذرتان در تشکیک و تردید پروردگار خودتان چیست؟ و به چه عذری وی را نشناختید؟ با اینکه او شما را خلق کرده و برای هر یک از شما اجلی و اجل مسمائی نزد خود قرار داده است؟. </p> <p><code class="aya" rel="6_3"/> <span class="aya" rel="6_3" data-words="1-8">و هو الله فی السماوات و فی الأرض</span> در دو آیه قبلی مساله خلقت و تدبیر عموم عوالم و خصوص انسان ذکر شد، و همین مقدار برای تنبیه مردم بر اینکه خدای سبحان معبودی است یگانه و شریکی در امر خلقت و تدبیر برای او نیست کافی بود، لیکن با این حال مشرکین خدایان دیگر و شفیعان مختلفی جهت وجوه مختلف تدبیر برای خدا اثبات کرده بودند، مانند <em>اله حیات</em> ، <em>اله رزق</em> ، <em>اله خشکی‌ها</em> و <em>اله دریاها</em> و غیر آن، و همچنین خدایانی برای انواع مختلف موجودات از قبیل آسمان و زمین و خدایانی برای اقوام و امم مختلف مانند خدای این قبیله و خدای آن طایفه اثبات کرده بودند، از این جهت با جمله‌ <span class="aya" rel="6_3" data-words="2-8">هو الله فی السماوات و فی الأرض</span> اینگونه خدایان<code class="page" rel="7,12"/> و شرکا را نیز نفی نمود. </p> <p>پس این آیه در حقیقت نظیر آیه‌ <span class="aya" rel="43_84" data-words="1-14">و هو الذی فی السماء إله و فی الأرض إله و هو الحکیم العلیم</span><span class="footnote" rel="1" title="او کسی است که در آسمان معبود و در زمین معبود است و او حکیم و دانا است سوره زخرف آیه ۸۴">*</span> می‌باشد که مفادش گسترش حکم الوهیت پروردگار متعال است در آسمانها و زمین بدون اینکه تفاوتی و یا حد و مرزی در آن باشد، و این خود برای آیات گذشته توضیح و برای مطالب آیات بعدی به منزله مقدمه است. </p> <p> <span class="aya" rel="6_3" data-words="9-16">یعلم سرکم و جهرکم و یعلم ما تکسبون</span> نهان و آشکار دو چیز متقابل و دو وصفند برای اعمال، سر کفار کارهایی بوده که در خفا می‌کرده‌اند، و جهرشان کارهایی بوده که بی پرده انجام می‌داده‌اند. </p> <p>و <span class="phrase">اما ما تکسبون آنچه کسب می‌کنید معنی این جمله عبارت است از حالتی که نفس انسان در اثر کارهای نیک و بد و آشکار و نهانش به خود می‌گیرد، پس <em>سر</em> و  <em>جهر</em> ی که در آیه ذکر شده‌اند همانطوری که قبلا هم گفتیم دو وصف صوری هستند برای اعمال خارجی و بدنی و <em rel="fa_6_3_15-16" data-sentence="257:32">ما تکسبون</em> وصف روحی و معنوی است برای نفوس.</span> پس اعمال خارجی، هم به حسب صورت مختلفندو هم به حسب معنا، و شاید همین اختلاف (دو معلوم در دو مقام) باعث شد که کلمه <em>یعلم</em> را دو بار ذکر نموده و بفرماید: <span class="aya" rel="6_3" data-words="9-16">یعلم سرکم و جهرکم و یعلم ما تکسبون</span>. </p> <p>گفتیم این آیه به منزله مقدمه‌ای است برای آیات بعد، زیرا در آیات بعد متعرض امر رسالت و معاد می‌شود، و مقدمه بودن این آیه برای آن آیات از این نظر است که خدای سبحان چون می‌داند که انسان چه کارهایی در <em>سر</em> و <em>علن</em> مرتکب می‌شود، و نیز به احوال و اوصافی که نفس هر انسانی در اثر کارهای نیک و بدش به خود می‌گیرد آگاه است، و زمام امر تربیت و تدبیر انسان نیز در دست اوست، و می‌تواند برای هدایت آنها (علی رغم اصرار مشرکین) جهت استغنای از امر نبوت رسولی را فرستاده و شریعتی را که تشریع کرده به وسیله او به اطلاع بندگانش برساند هم چنان که فرمود: <span class="aya" rel="92_12" data-words="1-3">إن علینا للهدی</span><span class="footnote" rel="2" title="به درستی که بر ما است هر آینه امر هدایت سوره لیل آیه ۱۲">*</span>، لذا قبل از ذکر مساله رسالت مقدمتا متعرض علم به اعمال بندگان شد و نیز از آنجایی که خدای تعالی عالم است به اعمال مردم و به آثاری که اعمال مردم در نفس آنان باقی می‌گذارد، لذا لازم است آنان را در روزی     <code class="page" rel="7,13"/> که از احدی چیزی از قلم نمی‌افتد به پای حساب بکشاند، هم چنان که فرمود: <span class="aya" rel="38_28" data-words="1-14">أم نجعل الذین آمنوا و عملوا الصالحات کالمفسدین فی الأرض أم نجعل المتقین کالفجار</span><span class="footnote" rel="1" title="آیا ما کسانی را که ایمان آورده و عمل صالح کرده‌اند در روز جزا مثل مفسدین در زمین قرار می‌دهیم و یا مردم پارسا را با اهل فجور به یک چشم می‌نگریم؟ سوره ص آیه ۲۸">*</span>، از این روی، پیش از ذکر آیات معاد، علم خود را به اعمال و آثار اعمال تذکر داد. </p> <h3>بحث روایتی</h3> <h3> <span class="title" rel="6_1 6_3 6_2">روایاتی در باره فضیلت سوره مبارکه انعام</span> </h3> <p> <span class="phrase">در کافی بسند خود از حسن بن علی بن ابی حمزه روایت کرده که گفت: امام صادق  (ع) فرمود: سوره انعام یکباره نازل شد و هفتاد هزار ملک آن را بدرقه کردند تا به رسول خدا (ص) فرود آوردند، پس شما نیز این سوره را تعظیم نموده و بزرگ بشمارید، زیرا در هفتاد موضع از این سوره اسم جلاله یعنی <em rel="fa_6_3_3-3" data-sentence="274:2319">اللَّه</em>  (عز و جل) ذکر شده است، و اگر مردم بدانند که چه فضیلت‌هایی در قرائت آن هست هیچ وقت آن را ترک نمی‌کنند.<span class="footnote" rel="2" title="کافی ج ۲ ص ۶۲۲">*</span> مؤلف: این روایت را عیاشی نیز از همان حضرت بطور مرسل نقل کرده.<span class="footnote" rel="3" title="تفسیر عیاشی ج ۱ ص ۳۵۴">*</span> و قمی در تفسیر خود می‌گوید: پدرم مرا حدیث کرد از حسین بن خالد و او از حضرت رضا (ع) که فرمود: سوره انعام یکباره نازل شده و هفتاد هزار فرشته آن را بدرقه کردند، در حالی که همه با تسبیح و تهلیل و تکبیر زمزمه داشتند، پس هر کس آن را قرائت کند همین فرشتگان تا روز قیامت برای او استغفار می‌کنند.<span class="footnote" rel="4" title="تفسیر قمی ج ۱ ص ۱۹۳">*</span> مؤلف: این روایت را صاحب مجمع البیان نیز از حسین بن خالد از آن جناب نقل کرده، الا اینکه در آن روایت فرموده: تا روز قیامت برای او تسبیح می‌کنند.<span class="footnote" rel="5" title="مجمع البیان ج ۳ ص ۶ ط بیروت">*</span> و در تفسیر عیاشی از ابی بصیر روایت شده که گفت شنیدم امام صادق (ع) می‌فرمود: سوره‌انعام یکباره نازل شد و در موقع نزولش به رسول خدا (ص)، هفتاد هزار فرشته آن را بدرقه کردند، پس شما نیز آن را بزرگ بشمارید و احترام کنید، زیرا در این سوره در هفتاد موضع اسم <em rel="fa_6_3_3-3" data-sentence="1452:1183">اللَّه</em> ذکر شده، و اگر مردم می‌دانستند قرائت آن چه فضیلتهایی           <code class="page" rel="7,14"/> دارد هرگز آن را ترک نمی‌کردند...<span class="footnote" rel="1" title="تفسیر عیاشی ج ۱ ص ۳۵۳">*</span> طبرسی در جوامع الجامع از ابی بن کعب از رسول خدا حدیثی نقل کرده که آن جناب در ضمن آن حدیث فرموده: سوره انعام یکباره به من نازل شد در حالی که هفتاد هزار فرشته به بدرقه‌اش آمده بودند، و به تسبیح و تحمید زمزمه‌ای داشتند پس هر کس این سوره را قرائت کند همین هفتاد هزار ملک به عدد هر آیه‌ای یک شبانه روز بر او درود می‌فرستند.<span class="footnote" rel="2" title="جوامع الجامع ص ۱۲۲">*</span> مؤلف: همین روایت را در در المنثور به چند طریق از آن حضرت نقل کرده.<span class="footnote" rel="3" title="در المنثور ج ۳ ص ۳۰۲">*</span> و در کافی بسند خود از ابن محبوب از ابی جعفر احول از سلام بن مستنیر از امام ابی جعفر (ع) نقل کرده که فرمود: خدای تعالی قبل از دوزخ بهشت را و قبل از معصیت اطاعت را و قبل از غضب رحمت را و قبل از شر خیر را و قبل از آسمان زمین را و قبل از مرگ حیات را و قبل از ماه خورشید را و قبل از ظلمت نور را آفرید.<span class="footnote" rel="4" title="روضه کافی ج ۸ ص ۱۲۷ ح ۱۱۶">*</span> مؤلف: معنی خلقت نور قبل از ظلمت روشن است زیرا ظلمت امری است عدمی و منتزع است از نبود نور.</span> </p> <p>و اما اینکه نسبت خلقت را به اطاعت و معصیت داده، صحیح است و لازمه‌اش جبر و بطلان اختیار نیست زیرا بطلان اختیار مستلزم بطلان اصل اطاعت و معصیت است و با این حال معنا نداشت نسبت خلقت را به آن دو بدهد، و حال آنکه داده و این خود دلیل بر این است که معنای خلقت و ایجاد در خصوص اطاعت و معصیت نیست تا مستلزم جبر باشد، بلکه مراد این است که خدای تعالی اطاعت و معصیت را مالک است، همانطوری که سایر چیزهایی را که در ملک اویند مالک است، آری، وقتی بندگان را مالک باشد چطور ممکن است اطاعت و معصیت را که در ملک او واقع می‌شود مالک نباشد، و این دو از حیطه ملک و سلطنت او بیرون و از مشیت و اذن او بر کنار باشند؟ و دلیلی هم که دلالت کند بر اینکه خلقت تنها و تنها به معنی صنع و ایجاد بدون واسطه است در دست نیست. </p> <p>آری اگر چنین دلیلی در دست بود ناگزیر بودیم تنها چیزهایی را مخلوق خدا بدانیم که او بلا واسطه آنها را ایجاد کرده باشد، و اگر هم در جایی گفته می‌شد: خدا عدالت و یا قتل را مثلا خلق کرده معنایش این می‌شد که خدا اراده انسان عادل و قاتل را سلب کرده و او خودش         <code class="page" rel="7,15"/> مستقلا و بدون واسطه شخص عادل و قاتل عمل عدالت و قتل را انجام داده است. در جلد اول این کتاب راجع به این معنا بحث مفصلی گذراندیم-دقت فرمائید-. </p> <p>و با چنین بیانی معنی خلقت خیر و شر نیز روشن می‌شود، چه خیر و شر در امور تکوینی و چه در افعال. </p> <p>و اما اینکه چطور اطاعت قبل از معصیت و خیر قبل از شر خلق شده در توضیح آن همان بیانی که در خلقت نور قبل از ظلمت گذشت جاری می‌شود، چون نسبت شر به خیر و همچنین نسبت معصیت به اطاعت همان نسبت ظلمت است به نور، یعنی نسبت عدم به ملکه، چون عدم در تحقق خود متوقف است بر ملکه. </p> <p>و از همین بیان مساله خلقت حیات قبل از مرگ و رحمت قبل از غضب نیز روشن می‌شود، برای اینکه رحمت متعلق به اطاعت و خیر، و غضب متعلق به معصیت و شر است، و قبلا گفتیم که اطاعت و خیر قبل از معصیت و شر می‌باشد. </p> <p>و اما مساله مقدم بودن خلقت زمین بر خلقت آسمان، این نیز صحیح و مورد تایید قرآن است، زیرا قرآن می‌فرماید: <span class="aya" rel="41_9" data-words="6-9">خلق الأرض فی یومین</span> -تا آنجا که می‌فرماید- <span class="aya" rel="41_11-12" data-words="1-23">ثم استوی إلی السماء و هی دخان فقال لها و للأرض ائتیا طوعا أو کرها قالتا أتینا طائعین، فقضاهن سبع سماوات فی یومین</span><span class="footnote" rel="1" title="زمین رای در دو روز آفرید-تا آنجا که می‌فرماید-آن گاه به کار آسمان پرداخت در حالی که آسمان دودی بود و به آن و به زمین فرمود اینک خواه ناخواه بیائید، گفتند آمدیم در حالی که فرمانبرداریم، پس در مدت دو روز از کار آسمانها که هفت عدد بودند فارغ شد سوره فصلت آیه ۱۲">*</span>. </p> <p>و اما مقدم بودن خلقت آفتاب بر خلقت ماه این نیز خیلی بعید نیست که از آیات: <span class="aya" rel="91_1-2" data-words="1-8">و الشمس و ضحاها، و القمر إذا تلاها</span><span class="footnote" rel="2" title="سوگند به خورشید و به امتداد نورش و سوگند به ماه وقتی که تالی آفتاب گردید سوره شمس آیه ۲">*</span> استفاده شود. مباحث طبیعیات عصر حاضر نیز این معنا را ترجیح داده که زمین پاره‌ای از خورشید بوده و از آن جدا شده، و ماه پاره‌ای از زمین بوده است. </p> <p>و <span class="phrase">در تفسیر عیاشی از جعفر بن احمد از عمرکی بن علی از عبیدی از یونس بن عبد الرحمن از علی بن جعفر از ابی ابراهیم (ع) نقل شده که فرمود: برای هر نمازی دو وقت است و لیکن وقت نماز جمعه همان ظهر است و بس، آن گاه این آیه را تلاوت فرمود: <span class="aya" rel="6_1" data-words="1-17">الحمد لله الذی خلق السماوات و الأرض و جعل الظلمات و النور ثم الذین کفروا بربهم یعدلون</span>     <code class="page" rel="7,16"/>آن گاه فرمود: کفار ظلمت و نور و عدل و جور را معادل هم می‌گیرند.<span class="footnote" rel="1" title="تفسیر عیاشی ج ۱ ص ۳۵۴">*</span> مؤلف: این معنای دیگری است که امام (ع) از آیه استفاده فرموده، و این معنا مبنی بر این است که کلمه <em rel="fa_6_1_16-16" data-sentence="635:58">بربهم</em> متعلق باشد به کلمه <em>کفروا</em> نه به <em rel="fa_6_1_17-17" data-sentence="732:2">یعدلون</em> .</span> </p> <h3> <span class="title" rel="6_2 6_3 6_1">روایاتی در بیان مراد از اجل معلق و اجل مسمی</span> </h3> <p> و در کافی از محمد بن یحیی از احمد بن محمد از ابن فضال از ابن بکیر از زراره از حمران از ابی جعفر (ع) نقل کرده که گفت از آن جناب از معنی جمله: <span class="aya" rel="6_2" data-words="7-12">قضی أجلا و أجل مسمی عنده</span> سؤال کردم، حضرت فرمود: این دو اجل همان اجل حتمی و اجل معلق است.<span class="footnote" rel="2" title="کافی ج ۱ ص ۱۴۷ ح ۴">*</span> و در تفسیر عیاشی از حمران نقل شده که گفت: از امام صادق (ع) از معنی جمله‌ <span class="aya" rel="6_2" data-words="7-11">قضی أجلا و أجل مسمی</span> پرسیدم، امام فرمود: یکی اجل معلقی است که خداوند هر چه بخواهد در آن می‌کند و دیگری اجل محتوم است.<span class="footnote" rel="3" title="تفسیر عیاشی ج ۱ ص ۳۵۴">*</span> و نیز در تفسیر عیاشی از مسعدة بن صدقة از امام صادق (ع) روایت شده که در ذیل جمله‌ <span class="aya" rel="6_2" data-words="6-12">ثمقضی أجلا و أجل مسمی عنده</span> فرمود: اجلی که غیر مسمی است اجل معلقی است که از آن هر چه را خدا بخواهد پیش می‌آید و اما اجل مسمی همان اجلی است که خداوند اگر بخواهد مقدرش کند در هر شب قدری برای مدت یک سال، یعنی تا رسیدن شب قدر دیگر آن را نازل می‌فرماید، آن گاه امام (ع) فرموده: این همان اجلی است که خدای تعالی در باره‌اش فرمود: <span class="aya" rel="7_34" data-words="5-13">فإذا جاء أجلهم لا یستأخرون ساعة و لا یستقدمون</span>.<span class="footnote" rel="4" title="تفسیر عیاشی ج ۱ ص ۳۵۴">*</span> و نیز در تفسیر عیاشی از حمران نقل کرده که گفت: از امام صادق (ع) در مورد معنی قول خدای تعالی که فرمود: <span class="aya" rel="6_2" data-words="8-12">أجلا و أجل مسمی عنده</span> سؤال نمودم، حضرت فرمود: اجل مسمی، اجلی است که در شب قدر برای ملک الموت تعین شده، و آن همان اجلی است که در باره‌اش فرمود: <span class="aya" rel="7_34" data-words="5-13">فإذا جاء أجلهم لا یستأخرون ساعة و لا یستقدمون</span> و اجل در این آیه همان اجلی است که در شب قدر به ملک الموت ابلاغ شده است. و اما آن دیگری اجلی است که مشیت خدا در آن کارگر و مؤثر است یعنی اگر بخواهد مدتش را جلوتر و اگر بخواهد عقب‌تر می‌اندازد.<span class="footnote" rel="5" title="تفسیر عیاشی ج ۱ ص ۳۵۴">*</span> مؤلف: در این معنی روایات دیگری از ائمه اهل بیت (ع) نقل شده، و       <code class="page" rel="7,17"/> آنچه در این باره از روایات به دست می‌آید همان است که ما از آیات شریفه استفاده کردیم. </p> <p>علی بن ابراهیم در تفسیر خود می‌گوید: حدیث کرد مرا پدرم از نضر بن سوید از حلبی از عبد اللَّه بن مسکان از ابی عبد اللَّه (ع) که فرمود: اجل مقضی همان اجل حتمی است که خدای تعالی به وقوع حتمی آن حکم فرموده، و اجل مسمی آن اجلی است که ممکن است نسبت به وقوع آن بدا حاصل شود، و خداوند هر قدر بخواهد آن را جلو انداخته و یا به تعویق بیاندازد، و لیکن در اجل حتمی تقدیم و تاخیری نیست.<span class="footnote" rel="1" title="تفسیر قمی ج ۱ ص ۱۹۴">*</span> مؤلف: مسلما یکی از رجالی که در طریق این روایت قرار داشته اجل مسمی و غیر مسمی را غلط معنا کرده و معنی هر کدام را به دیگری داده و روایت به این صورت از امام صادر نشده است گذشته از این، نظر به اینکه روایت متعرض تفسیر آیه نیست پذیرفتن آن در جای خود ضرری به ما نمی‌زند. </p> <p>و در تفسیر عیاشی از حصین از ابی عبد اللَّه (ع) در ذیل جمله: <span class="aya" rel="6_2" data-words="7-12">قضی أجلا و أجل مسمی عنده</span> روایت شده که امام (ع) پس از بیانی فرمود: اجل اول، اجلی است که خداوند ملائکه و فرستادگان و انبیا را بر آن آگهی داده، و اجل دوم، اجلی است که آن را از دسترسی علم خلایق پنهان داشته است.<span class="footnote" rel="2" title="تفسیر عیاشی ج ۱ ص ۳۵۵ ح ۹">*</span> مؤلف: مضمون این روایت بر حسب ظاهر منافی با روایات گذشته است، و لیکن ممکن است از کلمه: <em>نبذه</em> که در روایت است استفاده شود، مراد امام این بوده که خدای تعالی به ملائکه و انبیا و رسل اصل و قاعده کلی‌ای داده که می‌توانند به وسیله آن اجلهای غیر مسمی را استنباط کنند، به خلاف اجل مسمی که احدی را بر علم به آن مسلط نکرده است، و به عبارت دیگر نوری که به وسیله آن هر وقت بخواهند پی به اجل مسمای اشخاص ببرند، نداده، اگر چه هر وقت خود او بخواهد، ملک الموت و یا انبیای بزرگوارش را از آن با خبر می‌کند، و این همانند غیب است که علم آن مختص به خود پروردگار است و در عین حال هر رسولی را که شایسته بداند و به هر مقدار که بخواهد به غیب خود آگاهی می‌دهد. </p> <p>و در تفسیر برهان از ابن بابویه بسند خود از مثنای حناط از ابی جعفر-که گمان می‌کنم مقصود از او محمد بن نعمان باشد-نقل می‌کند که گفت از حضرت صادق  (ع) از معنی آیه‌ <span class="aya" rel="6_3" data-words="1-8">و هو الله فی السماوات و فی الأرض</span> سؤال کردم، فرمود: آری او     <code class="page" rel="7,18"/> در همه مکانها هست، عرض کردم: آیا به ذات خود در همه جا هست؟ فرمود: وای بر تو!مکان‌ها، اندازه‌ها و ظرفهایی هستند، اگر بگویی خدای تعالی به ذاتش در مکان قرار می‌گیرد لازمه این گفتارت این است که بگویی خداوند در ظرف مکان و هر ظرف دیگری می‌گنجد، و لیکن خدای تعالی غیر مخلوقات است و محیط به هر چیزی است که آفریده، و احاطه‌اش احاطه علمی و قدرتی و سلطنتی است، و علمش به موجودات زمین کمتر از علمش به موجوداتی که در آسمانند نیست، چیزی از او دور نیست، همه اشیاء در پیش علم و قدرت و سلطنت و ملک و اراده او یکسانند.<span class="footnote" rel="1" title="تفسیر برهان ج ۱ ص ۵۱۷">*</span>   <code class="page" rel="7,19"/> </p>
