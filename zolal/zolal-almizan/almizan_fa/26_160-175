<h3 class="ayas">سوره الشعراء آیه‌های ۱۶۰ تا ۱۷۵</h3><code class="section" rel="26_160-175"/><h3>ترجمه آیات</h3> <p> <span class="trans" rel="26_160">قوم لوط نیز پیامبران را دروغگو شمردند.  «۱۶۰» </span><span class="trans" rel="26_161">هنگامی که برادرشان لوط به ایشان گفت: آیا خدا ترس و پرهیزکار نمی‌شوید؟.  «۱۶۱» </span><span class="trans" rel="26_162">من پیغمبری خیرخواه برای شمایم.  «۱۶۲» </span><span class="trans" rel="26_163">از خدا بترسید و اطاعتم کنید.  «۱۶۳» </span><span class="trans" rel="26_164">من از شما برای پیغمبریم مزدی نمی‌خواهم که مزد من جز به عهده پروردگار جهانیان نیست. <code class="page" rel="15,435"/> «۱۶۴» </span><span class="trans" rel="26_165"> چرا به مردان زمانه رو می‌کنید.  «۱۶۵» </span><span class="trans" rel="26_166">و همسرانتان را که پروردگارتان برای شما آفریده وا می‌گذارید راستی که شما گروهی متجاوزید.  «۱۶۶» </span><span class="trans" rel="26_167">گفتند: ای لوط اگر بس نکنی تبعید می‌شوی.  «۱۶۷» </span><span class="trans" rel="26_168">گفت: من عمل شما را دشمن می‌دارم.  «۱۶۸» </span><span class="trans" rel="26_169">پروردگارا من و کسانم را از (شئامت) اعمالی که اینان می‌کنند نجات بخش.  «۱۶۹» </span><span class="trans" rel="26_170">پس او و کسانش را جملگی نجات دادیم.  «۱۷۰» </span><span class="trans" rel="26_171">مگر پیر زنی که جزو باقی ماندگان بود.  «۱۷۱» </span><span class="trans" rel="26_172">سپس دیگران را هلاک کردیم.  «۱۷۲» </span><span class="trans" rel="26_173">و بارانی عجیب بر آنان باراندیم و باران بیم یافتگان چه بد بود.  «۱۷۳» </span><span class="trans" rel="26_174">و در این عبرتی هست ولی بیشترشان ایمان آور نبودند.  «۱۷۴» </span><span class="trans" rel="26_175">و پروردگارت نیرومند و رحیم است.  «۱۷۵» </span></p>                           <h3>بیان آیات</h3> <p> این آیات به داستان لوط پیغمبر (ع) که بعد از صالح (ع) می‌زیسته اشاره می‌کند. </p> <p> <span class="aya" rel="26_160" data-words="1-4">کذبت قوم لوط المرسلین</span>... <span class="aya" rel="26_164" data-words="11-12">رب العالمین</span> تفسیر این شش آیه در داستانهای قبل گذشت. </p> <p><code class="aya" rel="26_165"/> <span class="aya" rel="26_165" data-words="1-5">أ تأتون الذکران من العالمین</span> استفهامی است انکاری که توبیخ را می‌رساند و کلمه <em>ذکران-نرها</em> جمع ذکر -نر در مقابل ماده-است و آمدن به نرها کنایه است از لواط با آنان و این عمل زشت در میان آن قوم شایع بوده، و کلمه <em>عالمین</em> به معنای جماعتی از مردم است. </p> <p>و اما اینکه کلمه عالمین مربوط به کجاست؟ ممکن است بگوییم مربوط به ضمیر فاعل در <em>تاتون</em> است، که در این صورت معنا چنین می‌شود که: آیا شما در میان عالمیان این عمل زشت را انجام می‌دهید؟ بنا بر این، آیه شریفه در معنای آن آیه دیگر است که می‌فرماید: <span class="aya" rel="7_80" data-words="9-15">ما سبقکم بها من أحد من العالمین</span><span class="footnote" rel="1" title="احدی از عالمیان قبل از شما چنین نمی‌کردند سوره اعراف، آیه ۸۰، سوره عنکبوت، آیه ۲۸">*</span>. </p> <p>   <code class="page" rel="15,436"/> <span class="phrase">هم چنان که ممکن است متصل به مفعول، یعنی <em rel="fa_26_165_2-2" data-sentence="40:142">ذکران</em> باشد، که در این صورت معنا چنین می‌شود: آیا در بین عالمیان با این همه کثرت که دارند و این همه زنان در آنان هست تنها به سر وقت مردان می‌روید؟ !</span> <code class="aya" rel="26_166"/> <span class="aya" rel="26_166" data-words="1-8">و تذرون ما خلق لکم ربکم من أزواجکم...</span> <span class="phrase">کلمه <em rel="fa_26_166_2-2" data-sentence="5:126">تذرون</em> به معنای <em>تترکون</em> است، یعنی زنان را رها می‌کنید، و این کلمه ماضی ندارد، یعنی از ماده <em>ذرو</em> ماضی ساخته نشده است.</span> </p> <p>اگر در خلقت انسان و انقسامش به دو قسم نر و ماده و نیز به جهازات و ادواتی که هر یک از این دو صنف مجهز به آن هستند و همچنین به خلقت خاص هر یک دقت کنیم، جای هیچ تردید باقی نمی‌ماند که غرض صنع و ایجاد، از این صورتگری مختلف و از این غریزه شهوتی که آن هم مختلف است، در یک صنف از مقوله فعل و در دیگری از مقوله انفعال است، این است که دو صنف را با هم جمع کند و بدین وسیله عمل تناسل که حافظ بقاء نوع انسانی تا کنون بوده انجام پذیرد. </p> <p>پس یک فرد از انسان نر، که او را مرد می‌خوانیم، بدین جهت که مرد خلق شده است برای یک فرد ماده از این نوع نه برای یک فرد نر دیگر، و یک فرد از انسان ماده که او را زن می‌نامیم برای نر از این نوع خلق شده نه برای یک فرد ماده دیگر، آنچه مرد را در خلقتش مرد کرده برای زن خلق شده و آنچه که در زن است و در خلقت او را زن کرده برای مرد است و این زوجیت طبیعی است، که صنع و ایجاد عالم میان مرد و زن یعنی نر و ماده آدمی بر قرار کرده و این جنبنده را زوج کرده است. </p> <p>از سوی دیگر اغراض و نتایجی که اجتماع و یا دین در نظر دارد این زوجیت را تحدید کرده و برایش مرزی ساخته به نام نکاح، که یک جفت گیری اجتماعی و اعتباری است، به این معنا که اجتماع میان دو فرد-نر و ماده-از انسان که با هم ازدواج کرده‌اند، نوعی اختصاص قائل شده، که این اختصاص مساله زوجیت طبیعی را تحدید می‌کند، یعنی به دیگران اجازه نمی‌دهد که در این ازدواج شرکت کنند. </p> <p>پس فطرت انسانی و خلقت مخصوص به او، او را به سوی ازدواج با زنان هدایت می‌کند، نه ازدواج با مردان. و نیز زنان را به سوی ازدواج با مردان هدایت می‌کند، نه ازدواج با زنی مثل خود. و نیز فطرت انسانی حکم می‌کند که ازدواج مبنی بر اصل توالد و تناسل است، نه اشتراک در مطلق زندگی. </p> <h3> <span class="title" rel="26_166 26_160 26_161 26_162 26_163 26_164 26_165 26_167 26_168 26_169 26_170 26_171 26_172 26_173 26_174 26_175">توضیح <em>ما خلق لکم</em> که در سخن لوط (علیه السلام) با قوم خود آمده، با بیان اینکه آمیزش با همجنس بر خلاف نظام خلقت و فطرت انسان است</span> </h3> <p> <span class="phrase">از اینجا روشن می‌شود که در جمله‌ <span class="aya" rel="26_166" data-words="3-5">ما خلق لکم</span> آنچه به ذهن نزدیکتر است این<code class="page" rel="15,437"/> است که مراد از آن عضوی است از زنان که با ازدواج برای مردان مباح می‌شود، و لام در  <em>لکم</em> لام ملک است، آن هم ملک طبیعی، و نیز کلمه <em>من</em> در جمله <em rel="fa_26_166_7-8" data-sentence="322:124">من ازواجکم</em>  تبعیضی است و مراد از <em>زوجیت</em> ، زوجیت طبیعی است، هر چند به وجهی که ممکن است مراد از آن زوجیت اجتماعی و اعتباری باشد.</span> </p> <p>و اما اینکه بعضی<span class="footnote" rel="1" title="تفسیر شریف لاهیجی، ج ۳، ص ۳۹۲">*</span> از مفسرین احتمال داده‌اند که مراد از لفظ <em>ما</em> زنان، و جمله <span class="aya" rel="26_166" data-words="7-8">من أزواجکم</span> بیان آن باشد، احتمالی است بعید. </p> <p> <span class="aya" rel="26_166" data-words="9-12">بل أنتم قوم عادون</span> -یعنی بلکه شما مردمی متجاوز و خارج از آن حدی هستید که فطرت و خلقت برایتان ترسیم کرده. پس این جمله در معنای آیه‌ <span class="aya" rel="29_29" data-words="1-7">أ إنکم لتأتون الرجال و تقطعون السبیل</span><span class="footnote" rel="2" title="شما نزد مردان می‌روید، و راه را قطع می‌کنید سوره عنکبوت، آیه ۲۹">*</span> می‌باشد. </p> <p>پس، از همه مطالب گذشته روشن شد که کلام خدای تعالی بر اساس حجتی برهانی است که به آن حجت اشاره فرموده است. </p> <p><code class="aya" rel="26_167"/> <span class="aya" rel="26_167" data-words="1-9">قالوا لئن لم تنته یا لوط لتکونن من المخرجین</span> یعنی اگر دست بر نداری، از کسانی خواهی شد که تبعید می‌شوند و از قریه نفی بلد می‌گردند، هم چنان که این معنا را در جای دیگر از قوم لوط نقل فرموده که گفتند: <span class="aya" rel="27_56" data-words="8-12">أخرجوا آل لوط من قریتکم</span><span class="footnote" rel="3" title="آل لوط را از قریه خود بیرون کنید سوره عنکبوت، آیه ۶۷">*</span>. </p> <p><code class="aya" rel="26_168"/> <span class="aya" rel="26_168" data-words="1-5">قال إنی لعملکم من القالین</span> <span class="phrase">مراد از <em>عمل</em> ایشان به طوری که از سیاق بر می‌آید همان جمع شدن مردان با یکدیگر و ترک زنان است، و کلمه <em rel="fa_26_168_5-5" data-sentence="108:526">قالی</em> به معنای مبغض و دشمن است و مقابله تهدید قوم که گفتند: تو را تبعید می‌کنیم به مثل چنین کلامی که من دشمن عمل شمایم و اینکه اصلا متعرض جواب از تهدید ایشان نشد، معنا را چنین می‌کند که: من از تبعید شما هیچ بیم ندارم و ابدا در فکر و اندیشه آن نیستم، بلکه همه غصه من در این است که چرا شما چنینید، و عملتان را دشمن می‌دارم و بسیار علاقه‌مند به نجات شما هستم، نجات از و بال این عمل که خواه ناخواه روزی گریبانتان را می‌گیرد و به همین جهت دنبال آن فرمود: <span class="aya" rel="26_169" data-words="1-6">رب نجنی و أهلی مما یعملون</span>.</span> </p> <p>       <code class="page" rel="15,438"/><code class="aya" rel="26_169"/> <span class="aya" rel="26_169" data-words="1-6">رب نجنی و أهلی مما یعملون</span> یعنی پروردگارا مرا و اهلم را از اینکه پیش رویم و بیخ گوشم لواط می‌کنند و یا از اینکه و بال عملشان و عذابی که خواه ناخواه به ایشان می‌رسد، نجاتم بده. </p> <p>و اگر در اینجا تنها خودش و اهلش را ذکر کرد، برای این بود که کسی از اهالی قریه به وی ایمان نیاورده بود، هم چنان که خدای تعالی‌درباره آنان فرمود: <span class="aya" rel="51_36" data-words="1-7">فما وجدنا فیها غیر بیت من المسلمین</span><span class="footnote" rel="1" title="نیافتیم در آن قریه غیر از یک خانوار مسلمان سوره ذاریات، آیه ۳۶">*</span>. </p> <p><code class="aya" rel="26_170"/><code class="aya" rel="26_171"/><code class="aya" rel="26_172"/> <span class="aya" rel="26_170-172" data-words="1-11">فنجیناه و أهله أجمعین، إلا عجوزا فی الغابرین، ثم دمرنا الآخرین</span> کلمه <em>غابر</em> -به طوری که گفته‌اند<span class="footnote" rel="2" title="روح المعانی، ج ۱۹، ص ۱۱۷">*</span> -به معنای کسی است که بعد از رفتن همراهانش در جای خود بماند، و کلمه <em>تدمیر</em> به معنای هلاک کردن است، و بقیه الفاظ آیه روشن است. </p> <p><code class="aya" rel="26_173"/><code class="aya" rel="26_174"/> <span class="aya" rel="26_173" data-words="1-4">و أمطرنا علیهم مطرا...</span> این مطر و باران همان سجیل است، که در سوره حجر در باره‌اش فرموده: <span class="aya" rel="15_74" data-words="4-9">و أمطرنا علیهم حجارة من سجیل</span><span class="footnote" rel="3" title="باراندیم برایشان سنگ‌ریزه‌ای چون کلوخ سوره حجر، آیه ۷۴">*</span>. </p> <p><code class="aya" rel="26_175"/> <span class="aya" rel="26_174" data-words="1-4">إن فی ذلک لآیة</span>... <span class="aya" rel="26_175" data-words="5-6">العزیز الرحیم</span> که تفسیرش گذشت. </p> 
