<h3 class="ayas">سوره الفتح آیه‌های ۱۱ تا ۱۷</h3><code class="section" rel="48_11-17"/><h3>ترجمه آیات</h3> <p> <span class="trans" rel="48_11">از اعراب، آنهایی که از حرکت با تو تخلف کردند به زودی از در عذر خواهی خواهند گفت بی<code class="page" rel="18,414"/> سرپرستی اموال و خانواده ما را از شرکت در جهاد بازداشت از خدا برایمان طلب مغفرت کن. ولی این سخنی است که به زبان خود می‌گویند و دلهایشان چیز دیگر می‌گوید. به ایشان بگو اگر خدا بخواهد گرفتارتان کند و یا سودی برایتان بخواهد کیست که چنین اختیار و قدرتی را دارا باشد که جلو آن را بگیرد، بلکه خدا به آنچه می‌کنید دانا و با خبر است.  «۱۱» </span><span class="trans" rel="48_12">این بود که پنداشتید رسول و مؤمنین از این جنگ به هیچ وجه به خانواده خود برنمی‌گردند و همین پندار در دلتان موجه جلوه کرد و ظن سویی بردید و مردمی هالک بودید.  «۱۲» </span><span class="trans" rel="48_13">و کسی که به خدا و رسولش ایمان نیاورده بداند که ما برای کافران آتشی تهیه کرده‌ایم.  «۱۳» </span><span class="trans" rel="48_14">ملک آسمانها و زمین از آن خدا است او هر که را بخواهد می‌آمرزد و هر که را بخواهد عذاب می‌کند و خدا همواره آمرزگار مهربان است.  «۱۴» </span><span class="trans" rel="48_15">به زودی آنهایی که از شرکت در جهاد تخلف کردند وقتی که می‌روید که غنیمت‌های جنگی را بگیرید خواهند گفت بگذارید ما هم با شما بیاییم. اینان می‌خواهند کلام خدای را مبدل نمایند. بگو: نه، شما هرگز ما را پیروی نمی‌کنید و این را خدای تعالی قبلا به من خبر داده. وقتی این را بشنوند خواهند گفت: شما به ما حسد می‌ورزید ولی باید بدانند که جز اندکی فهم ندارند.  «۱۵» </span><span class="trans" rel="48_16">بگو به اعرابی که تخلف کردند اگر راست می‌گویید به زودی به جنگی دیگر دعوت خواهید شد جنگ با مردمی دلاور که باید یا مسلمان شوند و یا با ایشان بجنگند اگر در آن روز اطاعت کردید خداوند اجری نیک به شما خواهد داد و اگر آن روز هم مثل جنگ قبلی تخلف ورزیدید خداوند به عذابی دردناک معذبتان می‌کند.  «۱۶» </span><span class="trans" rel="48_17">در مساله جهاد بر افراد نابینا و لنگ و بیمار گناهی نیست (اگر تخلف کنند) و کسی که خدا و رسولش را اطاعت کند خداوند او را در جناتی داخل می‌کند که از دامنه آن نهرها روانست و کسی که اعراض کند خداوند تعالی به عذابی دردناک معذبش می‌کند.  «۱۷» </span></p>           <h3>بیان آیات</h3> <p> این آیات فصل سومی است از آیات سوره، و در آن متعرض حال عربهایی است که از یاری رسول خدا (ص) تقاعد ورزیدند، و در سفر حدیبیه شرکت نکردند، و به طوری که گفته‌اند آنها اعراب و قبائل اطراف مدینه بودند، یعنی جهینه، مزینه، غفار، اشجع، اسلم و دئل که از امر آن جناب تخلف کرده و گفتند: محمد و طرفدارانش به جنگ مردمی می‌روند که دیروز در کنج خانه خود به دست ایشان کشته دادند، و بطور قطع از این<code class="page" rel="18,415"/> سفر برنمی‌گردند و دیگر دیار و زن و فرزند خود را نخواهند دید. </p> <p>خدای سبحان در این آیات به رسول گرامی‌اش خبر داد که اینان به زودی تو را می‌بینند، و از نیامدنشان اعتذار می‌جویند که سرگرم کارهای شخصی و رسیدگی به اهل و به مالها بودیم، و از تو می‌خواهند برایشان طلب مغفرت کنی، ولی خدا آنان را در آنچه می‌گویند تکذیب می‌کند، و تذکر می‌دهد که سبب نیامدنشان، چیزی است غیر از آنچه که اظهار می‌کنند، و آن سوء ظنشان است و خبر می‌دهد که به زودی درخواست می‌کنندتا دوباره به تو بپیوندند و تو نباید بپذیری، چیزی که هست به زودی دعوتشان خواهی کرد به جنگ قومی دیگر، اگر اطاعت کردند که اجری جزیل دارند و گر نه عذابی دردناک در انتظارشان هست. </p> <h3> <span class="title" rel="48_11 48_12 48_13 48_14 48_15 48_16 48_17">عذری که تخلف کنندگان از همراهی با پیامبر (ص) آوردند و گفتند: اشتغال به سرپرستی اموال و خانواده‌هایمان ما را باز داشت و جواب به آنها که سبب واقعی تخلفشان سوء ظن و ترس از کشته شدن بوده است</span> </h3> <p> <span class="aya" rel="48_11" data-words="1-11">سیقول لک المخلفون من الأعراب شغلتنا أموالنا و أهلونا فاستغفر لنا...</span> در مجمع البیان گفته: <em>مخلف</em> به کسی گفته می‌شود که در جای کسانی که از شهر خارج می‌شوند باقی گذاشته شود، و این کلمه مشتق از ماده <em>خلف</em> است، و ضد آن  <em>مقدم</em> می‌باشد<span class="footnote" rel="1" title="مجمع البیان، ج ۹، ص ۱۱۳">*</span>. </p> <p>و کلمه <em>الاعراب</em> -به طوری که گفته‌اند-به معنای جماعتی از عربهای بادیه‌نشین است و بر عربهای شهرنشین اطلاق نمی‌گردد. و این کلمه اسم جمع است که از لفظ خودش مفرد ندارد. </p> <p> <span class="aya" rel="48_11" data-words="1-5">سیقول لک المخلفون من الأعراب</span> -این آیه از آینده نزدیکی خبر می‌دهد که متخلفین از داستان حدیبیه به رسول خدا (ص) چنین و چنان خواهند گفت. و از عبارت آیه برمی‌آید که این آیات در مراجعت از حدیبیه به مدینه و قبل از ورود به آن نازل شده. </p> <p> <span class="aya" rel="48_11" data-words="6-11">شغلتنا أموالنا و أهلونا فاستغفر لنا</span> -یعنی عاملی که ما را مشغول کرد از حرکت با اصحاب، و بازداشت از اینکه در خدمتت باشیم، اموال و زن و فرزندمان بود که کسی را نداشتیم برای سرپرستی آنان بگذاریم، و بیم آن داشتیم که در نبود ما دچار حادثه‌ای شوند، لذا ماندیم، و تو از خدا برای ما طلب مغفرت کن که خدا ما را بیامرزد، و به جرم تخلف مؤاخذه نفرماید. </p> <p>و از اینکه طلب استغفار کردند، پیداست که تخلف از جهاد را گناه می‌دانسته‌اند، و نمی‌خواسته‌اند مساله زن و فرزند و مال و منال را عذر موجهی دانسته، بگویند به خاطر این   <code class="page" rel="18,416"/> عذر، گناه کرده‌ایم، بلکه خواسته‌اند بگویند: علت اینکه این گناه را مرتکب شده‌ایم، علاقه به زن و فرزند و مال بوده. </p> <p> <span class="aya" rel="48_11" data-words="12-17">یقولون بألسنتهم ما لیس فی قلوبهم</span> -این جمله گفتار و اعتذار آنان را تکذیب می‌کند، و می‌فرماید: نه گرفتاری مال و اولاد آنان را بازداشت و نه اعتنایی به استغفار تو دارند، بلکه همه اینها را می‌گویند تا روپوشی باشد که به وسیله آن از شر عتاب و توبیخ مردم در امان باشند. </p> <p> <span class="aya" rel="48_11" data-words="18-32">قل فمن یملک لکم من الله شیئا إن أراد بکم ضرا أو أراد بکم نفعا</span> -جوابی است حلی از اعتذاری که می‌جویند، و خواهند گفت مال و اولاد ما بی‌صاحب بود. و حاصل جواب این است که: خدای سبحان، خالق و آمر و مالک و مدبر هر چیز است، غیر او ربی نیست. پس هیچ نفع و ضرری نیست جز با اراده و مشیت او، احدی از طرف خدا مالک هیچ چیز نیست، تا قاهر بر آن باشد، و از ضرر آن-اگر بخواهد ضرر برساند-جلوگیری کند، و یا نفع آن را جلب کند، اگر خدا ضررش را خواسته باشد، و یا از خیرش جلوگیری کند، اگر این قاهر خیر آن را نخواهد، و چون چنین است پس انصراف شما از شرکت در لشکر پیغمبر برای یاری دین، و اشتغالتان به آن بهانه‌هایی که آوردیدشما را از خدا به هیچ وجه بی نیاز نمی‌کند، یعنی عذرتان را پذیرفته نمی‌سازد، نه ضرری از شما دفع می‌کند اگر او ضررتان را خواسته باشد، و نه نفعی بسوی شما جلب می‌کند و یا در جلبش تعجیل می‌کند، اگر او خیر شما را خواسته باشد. </p> <p>پس جمله‌ <span class="aya" rel="48_11" data-words="18-21">قل فمن یملک لکم...</span> جواب از تعلل آنان است، به اینکه سرگرم زندگی بودیم، تازه اگر در این دعوی راست گفته باشند. و خلاصه‌اش این شد که: دلبستگی شما در دفع ضرر و جلب خیر به اسباب ظاهری-که یکی از آنها اداره و تدبیر امور زن و فرزند است-و ترک یک وظیفه دینی به این منظور، شما را در دفع ضرر و جلب منفعت هیچ سودی نمی‌دهد، بلکه امر تابع اراده خدای سبحان است. پس آیه شریفه در معنای آیه‌ <span class="aya" rel="9_51" data-words="1-8">قل لن یصیبنا إلا ما کتب الله لنا</span> است. </p> <p>و تمسک به اسباب و عدم لغویت آنها هر چند کاری است مشروع، و حتی خدا به آن امر فرموده که باید تمسک به اسباب ظاهری جست، ولی این در صورتی است که معارض با امری مهم نباشد، و چنانچه امری مهمتر از تدبیر امور زندگی پیش آید، -مثلا دفاع از دین و کشور- باید از آن اسباب چشم پوشید و به دفاع پرداخت، هر چند که در این کار ناملایماتی هم محتمل باشد. مگر اینکه در این میان خطری قطعی و یقینی در کار باشد، که با وجود آن خطر<code class="page" rel="18,417"/> دیگر دفاع و کوشش مؤثر نباشد، در آن صورت می‌شود دفاع را تعطیل کرد. </p> <p> <span class="aya" rel="48_11" data-words="33-38">بل کان الله بما تعملون خبیرا</span> -این جمله تعریض و کنایه به متخلفین است، و در آن به این نکته اشاره می‌کند که شما در این بهانه خود دروغ می‌گویید، اصلا علت تخلف شما مساله اشتغال به امور اموال و اولاد نبود. </p> <p><code class="aya" rel="48_12"/> <span class="aya" rel="48_12" data-words="1-16">بل ظننتم أن لن ینقلب الرسول و المؤمنون إلی أهلیهم أبدا و زین ذلک فی قلوبکم...</span> این آیه علت واقعی تخلف را بیان می‌کند، و می‌فرماید تخلف شما از شرکت در جهاد برای اشتغال به امور مذکور نبود، بلکه این بود که شما پنداشتید رسول و مؤمنین هرگز از این جنگ برنمی‌گردند و هر کس در این سفر شرکت کرده به دست قریش که آن همه لشکر فراهم آورده و آن همه نیرو و شوکت دارد کشته خواهد شد، این بود علت تخلف شما. </p> <p> <span class="aya" rel="48_12" data-words="12-16">و زین ذلک فی قلوبکم</span> -و اینکه فرمود: همین بهانه در دل شما است که بدست شیطان جلوه داده شد، و شما هم طبق آن عمل کردید، و آن این بود که از حرکت به سوی جهاد تخلف کنید، تا مبادا شما هم کشته شوید و از بین بروید. </p> <p> <span class="aya" rel="48_12" data-words="17-24">و ظننتم ظن السوء و کنتم قوما بورا</span> <span class="phrase">-کلمه <em rel="fa_48_12_24-24" data-sentence="6:229">بور</em> -به طوری که گفته‌اند<span class="footnote" rel="1" title="مجمع البیان، ج ۹، ص ۱۱۴">*</span> -مصدر و به معنای فساد و یا هلاکت است، که البته منظور از آن معنای اسم فاعلی آنست، و معنایش:  و شما مردمی هالک و یا فاسد بوده‌اید می‌باشد.</span> </p> <p><span class="phrase">بعضی از مفسرین<span class="footnote" rel="2" title="مجمع البیان، ج ۹، ص ۱۱۴">*</span> گفته‌اند: مراد از <em rel="fa_48_12_19-20" data-sentence="104:71">ظن سوء</em> همان پنداری بود که پنداشتند رسول و مؤمنین از سفر حدیبیه برنخواهند گشت.</span> و بعید هم نیست، که مراد از آن، این پندار باشد که خدا رسولش را یاری نمی‌کند و دین خود را غلبه نمی‌دهد، که این احتمال در ذیل آیه ششم همین سوره گذشت، که می‌فرمود: <span class="aya" rel="48_6" data-words="10-13">الظانین بالله ظن السوء</span> بلکه این احتمال روشن‌تر به نظر می‌رسد. </p> <p><code class="aya" rel="48_13"/> <span class="aya" rel="48_13" data-words="1-11">و من لم یؤمن بالله و رسوله فإنا أعتدنا للکافرین سعیرا</span> در این‌آیات شریفه بین ایمان به خدا و ایمان به رسول جمع شده، و این برای آن است که بفهماند کفر به رسول و اطاعت نکردن از او کفر به خدا هم هست، و در این آیه لحنی است تهدیدآمیز. </p> <p>در جمله‌ <span class="aya" rel="48_13" data-words="8-11">فإنا أعتدنا للکافرین سعیرا</span> مقتضای ظاهر این بود که بفرماید أعتدنا   <code class="page" rel="18,418"/> لهم چون کلمه کافرین قبلا گذشته بود و ضمیر کار آن کلمه را می‌کرد، پس اگر به جای ضمیر، خود کلمه را تکرار کرد برای این است که اشاره کند به اینکه آماده کردن سعیر دوزخ برای آنان چه علتی داشت، چون در اصطلاح اهل ادب معروف است که تعلیق حکم بر وصف، علیت آن وصف برای حکم را می‌رساند در نتیجه معنا چنین می‌شود که: اگر ما برای کفار آتش دوزخ فراهم کرده‌ایم، بدین علت است که آنها کافرند، لذا سعیری، یعنی آتشی، مسعر، یعنی مشتعل، برایشان فراهم کردیم. و <span class="phrase">اگر کلمه <em rel="fa_48_13_11-11" data-sentence="9:55">سعیرا</em> را نکرده آورده برای این است که دلهره بیشتری ایجاد کند.</span> </p> <p><code class="aya" rel="48_14"/> <span class="aya" rel="48_14" data-words="1-18">و لله ملک السماوات و الأرض یغفر لمن یشاء و یعذب من یشاء و کان الله غفورا رحیما</span> معنای آیه روشن است. و این آیه مطالب قبل را تایید می‌کند. و اگر در ذیل آیه که راجع به مالکیت مطلق خدا است دو نام <em>غفور</em> و <em>رحیم</em> را آورده، برای این است که اشاره کند به اینکه رحمتش از غضبش پیشی دارد، تا بندگانش به این وسیله تحریک و تشویق به استغفار و استرحام شوند. </p> <p><code class="aya" rel="48_15"/> <span class="aya" rel="48_15" data-words="1-9">سیقول المخلفون إذا انطلقتم إلی مغانم لتأخذوها ذرونا نتبعکم...</span> در این آیه خبر از یک آینده‌ای دیگر می‌دهد، و آن این است که مؤمنین به زودی جنگی می‌کنند که در آن جنگ فتح نصیبشان می‌شود، و غنیمت‌هایی عائدشان می‌گردد، آن وقت آنهایی که تخلف کردند پشیمان شده درخواست می‌کنند اجازه دهند به دنبالش به صحنه جنگ آیند تا از غنیمت بهره‌مند شوند. و این جنگ جنگ خیبر است که رسول خدا  (ص) و مؤمنین از آنجا گذشتند و آن را فتح نموده غنیمت‌هایی گرفتند. </p> <p>و خدای تعالی آن غنائم را به کسانی اختصاص داد که در سفر حدیبیه با او بودند، و غیر آنان را شرکت نداد. </p> <p>و معنای آیه این است که: شما به زودی روانه جنگی می‌شوید که در آن غنیمت‌هایی به دست خواهید آورد، آن وقت این متخلفین خواهند گفت: بگذارید ما هم به شما بپیوندیم. </p> <p> <span class="aya" rel="48_15" data-words="10-14">یریدون أن یبدلوا کلام الله</span> -بعضی<span class="footnote" rel="1" title="مجمع البیان، ج ۹، ص ۱۱۴">*</span> گفته‌اند: مراد از این کلام خدا که  می‌خواهند تبدیلش کنند همان وعده‌ای است که خدا به اهل حدیبیه داد که به زودی   <code class="page" rel="18,419"/> غنیمت‌های خیبر را بعد از فتح خیبر به آنان اختصاص می‌دهد که به زودی داستانش در تفسیر آیه‌ <span class="aya" rel="48_20" data-words="1-8">وعدکم الله مغانم کثیرة تأخذونها فعجل لکم هذه</span> خواهد آمد. و خدا در این آیه با جمله <span class="aya" rel="48_15" data-words="3-7">إذا انطلقتم إلی مغانم لتأخذوها</span> به همان داستان اشاره دارد. </p> <p> <span class="aya" rel="48_15" data-words="15-22">قل لن تتبعونا کذلکم قال الله من قبل</span> -در این آیه به رسول گرامی خود می‌فرماید: ایشان را نگذار دنبالت بیایند. و <span class="phrase">در پاسخ جمله <em rel="fa_48_15_8-8" data-sentence="13:26">ذرونا</em> بگو <em rel="fa_48_15_16-17" data-sentence="73:2">لن تتبعونا</em> .</span> </p> <h3> <span class="title" rel="48_15 48_11 48_12 48_13 48_14 48_16 48_17">مقصود از اینکه در باره متخلفانی که در خواستشان در مورد پیوستن به مجاهدان برای غنیمت گرفتن رد شد فرمود: جز اندکی نمی‌فهمند</span> </h3> <p> <span class="aya" rel="48_15" data-words="23-25">فسیقولون بل تحسدوننا</span> -یعنی متخلفین بعد از اینکه این درخواستشان که به دنبال آنها حرکت کنند پذیرفته نشود خواهند گفت: شما به ما حسد می‌ورزید. و در جمله‌ <span class="aya" rel="48_15" data-words="26-31">بل کانوا لا یفقهون إلا قلیلا</span>، پاسخی است از اینکه گفتند شما به ما حسد می‌ورزید، ولی این جواب را صریحا متوجه خود آنان نکرد و نفرمود: بل لا تکادون تفقهون... ، شما حرف به خرجتان نمی‌رود، بلکه فرمود ایشان حرف به خرجشان نمی‌رود، و این بدان جهت بوده که حرف به خرجشان نمی‌رفته، و در مقامی که قرآن ادعاء می‌کند که آنها چنین هستند، دیگر معنا ندارد روی سخن را به خود آنان کند، لذا خطاب را متوجه رسول خدا کرد و فرمود: <span class="aya" rel="48_15" data-words="26-31">بل کانوا لا یفقهون إلا قلیلا</span>. </p> <p>و دلیل نفهمیشان این است که این گفتارشان شما با ما حسادت می‌ورزید اصلا ربطی به کلام رسول خدا (ص) ندارد و آن جناب از غیب خبرشان داده بود که خدا از پیش اینچنین خبر داده که شما هرگز ما را پیروی نمی‌کنید، و آنها در پاسخ گفته‌اند اولا شما نمی‌گذارید ما پیرویتان کنیم و این معنا از ناحیه خدا نیست. و ثانیا جلوگیریتان از شرکت ما در غنائم برای این است که می‌خواهید غنائم را خودتان به تنهایی بخورید و به ما ندهید. </p> <p>و این پاسخ کلام کسی است که نه ایمان دارد و نه عقل. کسی که اینقدر قدرت تشخیص ندارد که رسول خدا (ص) معصوم است و در هیچ امری داخل و خارج نمی‌شود مگر به امر خدا، اگر بخواهیم حمل به صحت کنیم حد اقل این است که بگوییم مردمانی ساده و کم فهم بوده‌اند، که با ادعای اسلام و ایمان این طور با رسول خدا  (ص) سخن گفته‌اند. </p> <p>از اینجا معلوم می‌شود که مراد از نفهمیدنشان مگر اندک بسیط بودن عقل و ضعف فهم آنان است، که سخن اشخاص را آن طور که باید درک نمی‌کنند، نه اینکه بعضی از قسمتهای کلام را می‌فهمند و بعضی را نمی‌فهمند و آنچه می‌فهمند کمتر و آنچه را نمی‌فهمند بیشتر است. و نه اینکه اقلیتی از آنان می‌فهمند و اکثریتی نمی‌فهمند، کما اینکه بعضی از<code class="page" rel="18,420"/> مفسرین<span class="footnote" rel="1" title="تفسیر مجمع البیان، ج ۹، ص ۱۱۵">*</span> این طور معنا کرده‌اند. </p> <p><code class="aya" rel="48_16"/> <span class="aya" rel="48_16" data-words="1-13">قل للمخلفین من الأعراب ستدعون إلی قوم أولی بأس شدید تقاتلونهم أو یسلمون</span> مفسرین اختلاف کرده‌اند در اینکه این قوم دارای باس شدید چه کسانیند؟ بعضی<span class="footnote" rel="2" title="تفسیر مجمع البیان، ج ۹، ص ۱۱۵">*</span> گفته‌اند: قبیله هوازن هستند. بعضی<span class="footnote" rel="3" title="تفسیر مجمع البیان، ج ۹، ص ۱۱۵">*</span> دیگر گفته‌اند: ثقیف‌اند. و بعضی<span class="footnote" rel="4" title="تفسیر مجمع البیان، ج ۹، ص ۱۱۵">*</span> گفته‌اند: هر دو طایفه‌اند. بعضی<span class="footnote" rel="5" title="تفسیر مجمع البیان، ج ۹، ص ۱۱۵">*</span> گفته‌اند: مردم روم‌اند که در دو جنگ موته و تبوک شرکت کردند. و بعضی<span class="footnote" rel="6" title="تفسیر مجمع البیان، ج ۹، ص ۱۱۵">*</span> گفته‌اند: اهل رده هستند که ابو بکر بعد از رحلت رسول خدا (ص) با آنان جنگید. بعضی<span class="footnote" rel="7" title="تفسیر مجمع البیان، ج ۹، ص ۱۱۵">*</span> هم گفته‌اند: ایرانیان هستند. و بعضی<span class="footnote" rel="8" title="تفسیر مجمع البیان، ج ۹، ص ۱۱۵">*</span> گفته‌اند: عربها و کردهای ایران‌اند. </p> <p>و <span class="phrase">از جمله <em rel="fa_48_16_5-5" data-sentence="8:126">ستدعون</em> به نظر می‌رسد که منظور، بعضی از اقوامی است که رسول خدا  (ص) بعد از فتح خیبر با آنها نبرد کرد، یعنی هوازن و ثقیف و روم و موته.</span> و اینکه خدای تعالی از پیش خبر داد که به متخلفین بگو شما ما را پیروی نخواهید کرد ناظر به پیروی کردن آنان در جنگ خیبر است-این طور از سیاق استفاده می‌شود. </p> <p>و جمله‌ <span class="aya" rel="48_16" data-words="11-13">تقاتلونهم أو یسلمون</span> جمله‌ای است استینافی که تنویع را می‌رساند، می‌فرماید: یا این است که با ایشان نبرد می‌کنید، و یا اینکه مسلمان می‌شوند، شق سوم که جزیه گرفتن باشد در آنان نیست، چون مشرک‌اند، و جزیه از مشرک قبول نمی‌شود و حکم- جزیه مخصوص اهل کتاب است. مشرک یا باید مسلمان شود و یا جنگ کند. </p> <p>و <span class="phrase">نمی‌شود جمله <em rel="fa_48_16_11-11" data-sentence="13:109">تقاتلونهم</em> را صفت قوم بگیریم، چون مسلمین دعوت می‌شوند که- با قومی قتال کنند، نه اینکه با قومی که قتال می‌کنندقتال کنند.</span> <span class="phrase">همچنین نمی‌شود آن را حال از نائب فاعل در <em rel="fa_48_16_5-5" data-sentence="41:216">ستدعون</em> دانست، برای اینکه مسلمین دعوت می‌شوند تا با قومی قتال کنند نه اینکه در حال قتال دعوت می‌شوند قتال کنند-آن چنان که بعضی<span class="footnote" rel="9" title="روح المعانی، ج ۲۶، ص ۱۰۴">*</span> از مفسرین خیال کرده‌اند.</span> </p> <p>خدای سبحان سپس کلام خود را با وعده و وعید خاتمه می‌دهد. وعده در مقابل اطاعت، و وعید در مقابل معصیت. می‌فرماید: <span class="aya" rel="48_16" data-words="14-15">فإن تطیعوا</span> اگر اطاعت کنید و برای قتال بیرون شوید <span class="aya" rel="48_16" data-words="16-19">یؤتکم الله أجرا حسنا</span> خدا اجر نیکی به شما می‌دهد <span class="aya" rel="48_16" data-words="20-22">و إن تتولوا</span> و اگر روی     <code class="page" rel="18,421"/> بگردانید و نافرمانی کنید و خارج نشوید <span class="aya" rel="48_16" data-words="23-26">کما تولیتم من قبل</span> همانطوری که بار قبلی رو گرداندید، و در سفر حدیبیه خارج نشدید، آن وقت‌ <span class="aya" rel="48_16" data-words="27-29">یعذبکم عذابا ألیما</span> خدا در دنیا-به طوری که از ظاهر مقام استفاده می‌شود-و یا هم در دنیا و هم در آخرت شما را به عذابی الیم و دردناک معذب می‌کند. </p> <p><code class="aya" rel="48_17"/> <span class="aya" rel="48_17" data-words="1-14">لیس علی الأعمی حرج و لا علی الأعرج حرج و لا علی المریض حرج</span> در این آیه حکم جهاد را از معلولین که جهاد برایشان طاقت‌فرساست به لسان رفع لازمه‌اش برمی‌دارد، یعنی نمی‌فرماید اینها حکم جهاد ندارند، بلکه می‌فرماید لازمه آن را که حرج است ندارند. </p> <p>آن گاه در اینجا نیز مانند آیه قبلی کلام را با وعده و وعید خاتمه می‌دهد. در وعده‌اش می‌فرماید: و هر کس خدا و رسول او را اطاعت کند خدا در بهشتی داخلش می‌سازد که نهرها از دامنه آن جاری است. و در وعیدش می‌فرماید و هر کس روی بگرداند خدا به عذابی دردناک معذبش می‌کند. <code class="page" rel="18,422"/> </p>
