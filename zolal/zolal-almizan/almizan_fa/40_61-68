<h3 class="ayas">سوره غافر آیه‌های ۶۱ تا ۶۸</h3><code class="section" rel="40_61-68"/><h3>ترجمه آیات</h3> <p> <span class="trans" rel="40_61">خدا همان کسی است که برایتان شب را درست کرد تا در آن به استراحت پردازید و روز را تا همه جا برایتان قابل دیدن باشد، چون خدا دارای فضل مخصوصی است نسبت به مردم ولی بیشتر مردم شکر نمی‌گزارند.  «۶۱» </span><span class="trans" rel="40_62">همین خدا پروردگار شما است که خالق هر موجود است، معبودی بجز او نیست، پس چگونه به<code class="page" rel="17,522"/> خود اجازه می‌دهید که از عبادت او به عبادت غیر او منحرف شوید.  «۶۲» </span><span class="trans" rel="40_63">آری، همه آنهایی که آیات خدا را تکذیب می‌کنند این چنین دچار انحراف می‌شوند.  «۶۳» </span><span class="trans" rel="40_64">خدا همو است که زمین را برای شما مستقر و آسمان را بنا قرار داد و شما را به بهترین شکلی صورتگری نمود و از چیزهای پاکیزه روزیتان نمود. همین اللَّه است که پروردگار شما است که چه پر برکت است اللَّه رب العالمین.  «۶۴» </span><span class="trans" rel="40_65">او زنده زندگی بخش است معبودی بجز او نیست پس تنها همو را بخوانید و دین را خالص برای او سازید الحمد للَّه رب العالمین.  «۶۵» </span><span class="trans" rel="40_66">بگو مرا از پرستش خدایانی که شما می‌پرستید نهی کرده‌اند چون بعد از آمدن بینات از ناحیه پروردگارم دیگر جا برای این شرک نیست و نیز مامور شده‌ام که تنها برای رب العالمین تسلیم باشم.  «۶۶» </span><span class="trans" rel="40_67">خدا همو است که شما را از خاک و سپس از نطفه و آن گاه از علقه بیافرید و آن گاه به صورت طفل شما را بیرون می‌کند تا به حد بلوغ برسید و بعد از آن پیر و سالخورده گردید، ولی بعضی از شما قبل از رسیدن به پیری می‌میرید و نیز بیرون می‌کند تا به اجل معین خود برسید و شاید تعقل کنید.  «۶۷» </span><span class="trans" rel="40_68">او همان خدایی است که زنده می‌کند و می‌میراند پس همین که قضای چیزی را راند تنها می‌گوید <em>باش</em> و آن چیز موجود می‌شود.  «۶۸» </span></p>             <h3>بیان آیات‌ <span class="title" rel="40_61 40_62 40_63 40_64 40_65 40_66 40_67 40_68">اثبات توحید خداوند و الوهیت و ربوبیت با بیان او در آفاق و انفس</span> </h3> <p> در این آیات برای بار دوم به آیات توحید که در اول سوره بود و با آیه <span class="aya" rel="40_13" data-words="1-4">هو الذی یریکم آیاته</span> آغاز می‌شد، و یگانگی خدای تعالی در ربوبیت و الوهیت را اثبات می‌کرد، برگشت شده. </p> <p> <span class="aya" rel="40_61" data-words="1-10">الله الذی جعل لکم اللیل لتسکنوا فیه و النهار مبصرا...</span> یعنی آن خدای یگانه کسی است که به خاطر شما شب را تاریک کرد تا در آن از خستگی روز که در اثر کار و کوشش و تلاش روزی عارضتان شده، آرامش یابید و روز را هم به خاطر شما روشن قرار داد تا از فضل خدا و از پروردگارتان طلب کنید، و روزیتان را به دست آورید. و این دو از ارکان تدبیر زندگی انسانهاست. </p> <p>و با معنایی که ما برای آیه کردیم، روشن گردید که اگر روز را <em>مبصر-بینا</em>  نامیده، از باب مجاز عقلی است، و آن طور که بعضی از مفسرین ادعا کرده‌اند، هیچ دلالتی بر مبالغه ندارد. </p> <p> <span class="aya" rel="40_61" data-words="11-22">إن الله لذو فضل علی الناس و لکن أکثر الناس لا یشکرون</span> -در این جمله به فضل خدا بر مشرکین منت می‌نهد و توبیخ می‌کند به اینکه فضل خدا را شکر نمی‌گزارند، چون اگر<code class="page" rel="17,523"/> این فضل عظیم را شکرگزاری می‌کردند او را می‌پرستیدند. در این جمله جا داشت به جای کلمه <em>ناس</em> دوم، ضمیر بیاورد، و بفرماید <span class="aya" rel="10_60" data-words="11-21">إن الله لذو فضل علی الناس و لکن أکثرهم لا یشکرون</span> ولی چنین نکرد، بلکه دوباره این کلمه را تکرار کرد تا بفهماند کفران نعمت طبع مردم است، بدین جهت که مردمند، هم چنان که در جای دیگر فرمود: <span class="aya" rel="14_34" data-words="14-17">إن الإنسان لظلوم کفار</span><span class="footnote" rel="1" title="انسان ظلوم و کفران‌گر است سوره ابراهیم، آیه ۳۴">*</span>. </p> <p><code class="aya" rel="40_62"/> <span class="aya" rel="40_62" data-words="1-12">ذلکم الله ربکم خالق کل شیء لا إله إلا هو فأنی تؤفکون</span> یعنی این است آن خدایی که امر حیات و رزق شما را تدبیر می‌کند، شب را مایه سکونت شما، و روز را وسیله سعی و کوشش شما قرار می‌دهد، و او اللَّه تعالی است. و او رب شما است، چون تدبیر امر شما به دست او است. </p> <p> <span class="aya" rel="40_62" data-words="4-6">خالق کل شیء</span> -یعنی برای اینکه رب همه چیز است، چون خالق همه چیز است، و خلقت از تدبیر جدایی پذیر نیست. و لازمه این آن است که غیر خدای تعالی هیچ ربی در عالم هستی نباشد، نه برای شما و نه برای غیر شما، و به همین جهت دنبال جمله مورد بحث فرمود: <span class="aya" rel="40_62" data-words="7-10">لا إله إلا هو</span> یعنی حال که چنین است، پس هیچ معبود به حقی غیر خدای تعالی نیست، چون اگر معبود دیگری در این میان باشد، قهرا ربی دیگر خواهد بود، چون الوهیت از شؤون ربوبیت است. </p> <p> <span class="aya" rel="40_62" data-words="11-12">فأنی تؤفکون</span> یعنی پس چگونه از پرستش او به سوی پرستش دیگری منحرف و منصرف می‌شوید. </p> <p><code class="aya" rel="40_63"/> <span class="aya" rel="40_63" data-words="1-7">کذلک یؤفک الذین کانوا بآیات الله یجحدون</span> یعنی نظیر این افک بود که منکرین آیات خدا در امت‌های دیگر نیز مرتکب شدند، چون آیات خدا روشن بود، و هیچ خفایی در آن نبود، پس انصراف از مدلول آنها سببی نداشت مگر همین انکار و لجبازی. </p> <p><code class="aya" rel="40_64"/> <span class="aya" rel="40_64" data-words="1-9">الله الذی جعل لکم الأرض قرارا و السماء بناء...</span> <span class="phrase">کلمه <em rel="fa_40_64_6-6" data-sentence="5:57">قرار</em> به معنای مستقر و جایگاهی است که آدمی بر آن قرار می‌گیرد.</span> و <span class="phrase">کلمه  <em rel="fa_40_64_9-9" data-sentence="6:105">بناء</em> به طوری که دیگران گفته‌اند به معانی قبه و بارگاه است، و از آن جمله بناهایی است که عرب بر آن قبه می‌زنند.</span> خدای تعالی در این آیه این نعمت را به رخ انسانها می‌کشد که آنان را در زمین و زیر آسمان جای داد، و این خانه مسقف را منزلگاه ایشان کرد. </p> <p>   <code class="page" rel="17,524"/> <span class="aya" rel="40_64" data-words="10-13">و صورکم فأحسن صورکم</span> <span class="phrase">-حرف <em>فا</em> که بر سر جمله <em rel="fa_40_64_12-12" data-sentence="31:281">فاحسن</em> در آمده، فای تفسیری است، و به آیه چنین معنا می‌دهد: خداوند خلقت صورتهای شما را نیکو کرد، و این بدان جهت است که خدای تعالی صورت انسان را مجهز به جهازی بسیار دقیق کرد که با آن جهاز و وسایل می‌تواند انواع کارهای عجیب را انجام دهد، کارهایی که سایر موجودات جاندار از انجام آن عاجز است.</span> و نیز از مزایایی از زندگی بهره‌مند است که آن مزایا برای غیر انسان ابدا فراهم نیست. </p> <p> <span class="aya" rel="40_64" data-words="14-17">و رزقکم من الطیبات</span> -منظور از طیبات انواع رزقهای گوناگونی است که طبیعتش با طبیعت آدمی سازگار است، و با طبیعت سایر حیوانات سازگار نمی‌باشد، مانند انواع دانه‌ها، و گوشتها و غیر آن. </p> <p> <span class="aya" rel="40_64" data-words="18-20">ذلکم الله ربکم</span> -یعنی این اللَّه است که رب شما است و امور شما را تدبیر می‌کند. <span class="aya" rel="40_64" data-words="21-24">فتبارک الله رب العالمین</span> <span class="phrase">-این جمله ثنایی است بر خدای عز و جل به اینکه ربوبیت و تدبیرش تمامی عالمها را فرا گرفته، و با آوردن حرف <em>فا</em> بر سر این جمله، آن را متفرع کرد بر جمله قبلی، در نتیجه ربوبیتش برای همه عالمها را فرع ربوبیتش برای انسان قرار داد، و این به منظور آن بود که بفهماند ربوبیت خدای تعالی یکی است، و تدبیرش نسبت به امور انسان عین تدبیرش نسبت به امور همه عالم است، چون نظام جاری در سراسر جهان یکی است، و انطباق آن بر سراسر جهان عین انطباقش بر یک یک نواحی آن است، پس خدای سبحان منشا خیر کثیر است که در لغت آن را <em rel="fa_40_64_21-21" data-sentence="502:288">برکت</em> گویند: <span class="aya" rel="40_64" data-words="21-24">فتبارک الله رب العالمین</span><span class="footnote" rel="1" title="و از این تفریع می‌توان استفاده کرد که نظام آفرینش فرع بر نظام انسانها، و خلقتش به خاطر خلقت انسانها بوده است این احتمال را مؤلف بزرگوار نیز پسندید مترجم">*</span>.</span> </p> <p><code class="aya" rel="40_65"/> <span class="aya" rel="40_65" data-words="1-10">هو الحی لا إله إلا هو فادعوه مخلصین له الدین...</span> <span class="phrase">در جمله <em rel="fa_40_65_1-2" data-sentence="8:58">هو الحی</em> اطلاقی است که به هیچ وجه مقید نمی‌شود، نه عقلا و نه نقلا.</span> </p> <p>علاوه بر این، انحصار را هم افاده می‌کند، در نتیجه معنایش این می‌شود که: تنها خدای تعالی حیاتی دارد که دستخوش مرگ و زوال نمی‌شود، پس خدای تعالی حی بالذات است و هر زنده دیگری با احیای او دارای حیات شده. </p> <p>و چون معلوم شد که در این میان یک حی بالذات است و یک حی به وسیله غیر، در نتیجه تنها کسی بالذات مستحق عبادت است که حیاتش نیز بالذات باشد و او خدای تعالی   <code class="page" rel="17,525"/> است و به همین جهت دنبال جمله مورد بحث فرمود: <span class="aya" rel="40_65" data-words="3-6">لا إله إلا هو</span>. </p> <p>و <span class="phrase">این دو جمله مقدمه است برای جمله بعدی که در آن امر به دعا می‌کند، البته نه خواندن خدا به طور مطلق، بلکه خواندنش به توحید و در حالی که دین را برای او خالص کنند، چون تنها او حی بالذات است و نه دیگری، و چون تنها اوست که استحقاقش برای پرستش ذاتی است، و هیچ کس دیگری چون او نیست، لذا است که بعد از دو جمله <em rel="fa_40_65_1-2" data-sentence="300:171">هو الحی</em> و <span class="aya" rel="40_65" data-words="3-6">لا إله إلا هو</span> متفرع بر آن دو فرمود: <span class="aya" rel="40_65" data-words="7-10">فادعوه مخلصین له الدین</span>.</span> </p> <p>و جمله‌ <span class="aya" rel="40_65" data-words="11-14">الحمد لله رب العالمین</span> ثنایی است بر ربوبیت خدای تعالی. <code class="aya" rel="40_66"/> <span class="aya" rel="40_66" data-words="1-21">قل إنی نهیت أن أعبد الذین تدعون من دون الله لما جاءنی البینات من ربی و أمرت أن أسلم لرب العالمین</span> معنای آیه روشن است. و در آن مشرکین را برای همیشه از اینکه رسول خدا موافق با آنها شود، و آلهه آنان را بپرستد، نومید می‌کند. و این معنا در سوره زمر مکرر آمده بود، و به همین قرینه می‌توان احتمال راجح داد که این سوره بعد از سوره زمر نازل شده باشد. </p> <p><code class="aya" rel="40_67"/> <span class="aya" rel="40_67" data-words="1-8">هو الذی خلقکم من تراب ثم من نطفة...</span> مراد از خلقت آنان از خاک، این است که پدر ایشان آدم را از خاک آفرید، چون خلقت غیر آدم (ع) بالأخره منتهی به خلقت آدم می‌شود که از خاک بوده، در نتیجه خلقت ایشان نیز در اصل از خاک بوده است. ممکن هم هست مراد از خلقت ایشان از خاک، این باشد که تکوین نطفه پدرها از مواد بسیط زمین بوده. </p> <p> <span class="aya" rel="40_67" data-words="6-8">ثم من نطفة...</span> <span class="phrase">-یعنی سپس شما را از نطفه‌ای آفریدیم، و نکره آوردن <em rel="fa_40_67_8-8" data-sentence="50:139">نطفه</em>  برای اشاره به حقارت آن است، و همچنین نکره آوردن <em rel="fa_40_67_11-11" data-sentence="155:76">علقه</em> در جمله‌ <span class="aya" rel="40_67" data-words="9-11">ثم من علقة</span>.</span> <span class="aya" rel="40_67" data-words="12-13">ثم یخرجکم</span> <span class="phrase">یعنی سپس شما را از شکم مادران بیرون می‌آوریم، <em rel="fa_40_67_14-14" data-sentence="46:22">طفلا</em> در حالی که طفل هستید.</span> و <span class="phrase">کلمه <em rel="fa_40_67_14-14" data-sentence="5:310">طفل</em> به طوری که می‌گویند، هم بر مفرد اطلاق می‌شود، و هم بر جمع، هم چنان که در آیه‌ <span class="aya" rel="24_31" data-words="60-67">أو الطفل الذین لم یظهروا علی عورات النساء</span><span class="footnote" rel="1" title="یا طفلی که هنوز عورتهای زنان رای تشخیص نمی‌دهند سوره نور، آیه ۳۱">*</span> بر جمع اطلاق شده است.</span> </p> <p> <span class="aya" rel="40_67" data-words="15-17">ثم لتبلغوا أشدکم</span> -لام در این جمله لام غایت است، و گویا متعلق آن حذف شده و تقدیرش ثم ینشئکم لتبلغوا اشدکم باشد، یعنی سپس شما را نشو و نمو می‌دهد تا به حد بلوغ برسید. و حد بلوغ اشد از عمر آدمی آن زمانی است که نیروی بدنی انسان به حد کمال می‌رسد. <span class="aya" rel="40_67" data-words="18-20">ثم لتکونوا شیوخا</span> این جمله عطف بر جمله <em>لتبلغوا</em> است، <span class="aya" rel="40_67" data-words="21-26">و منکم من یتوفی من قبل</span>   <code class="page" rel="17,526"/>یعنی بعضی از شما قبلا می‌میرد و به این مراحل از عمر که گفتیم یعنی مرحله بلوغ اشد، و مرحله پیری و سایر مراحل نمی‌رسد. </p> <p> <span class="aya" rel="40_67" data-words="27-30">و لتبلغوا أجلا مسمی</span> -و تا برسید به اجلی که معین شده، و این آخرین مهلتی است که به آدمی می‌دهند و آن اجل حتمی است که به هیچ وجه قابل تغییر نیست، و این اجل معین غایتی است که شامل تمام مردم می‌شود، حال هر کسی هر چه عمر کرده باشد. و در جای دیگر از چنین اجلی خبر داده، می‌فرماید: <span class="aya" rel="6_2" data-words="9-12">و أجل مسمی عنده</span><span class="footnote" rel="1" title="و اجلی که نزد خدا معین شده است سوره انعام، آیه ۲">*</span>، و به همین جهت دیگر این جمله را با کلمه <em>ثم</em> عطف نکرد، تا از آن دو غایت مذکور در سابق متمایز شود. </p> <p> <span class="aya" rel="40_67" data-words="31-33">و لعلکم تعقلون</span> -یعنی تا شاید شما حق را با نیروی تعقل-که غریزه شما است- درک کنید. و این غایت خلقت انسان از نظر حیات معنوی او است، هم چنان که رسیدن به اجل مسمی، غایت و نهایت زندگی دنیایی و صوری او است. </p> <p><code class="aya" rel="40_68"/> <span class="aya" rel="40_68" data-words="1-5">هو الذی یحیی و یمیت...</span> یعنی خدای تعالی کسی است که عمل زنده کردن و میراندن از آن اوست، و با این عمل، زندگان را از عالمی به عالمی دیگر منتقل می‌کند. و هر یک از این میراندن و زنده کردن مبدءی است برای تصرفاتش به نعمت‌هایی که با آن نعمت‌ها بر آن کس که تدبیر امرش را می‌کند تفضل نماید، چون هر یک از میراندن و زنده کردن عالمی را به سوی آدمی می‌گشاید که در آن عالم از انواع نعمتهای خدایی استفاده می‌کند. </p> <p> <span class="aya" rel="40_68" data-words="6-13">فإذا قضی أمرا فإنما یقول له کن فیکون</span> -تفسیر این جمله مکرر بیان شد. </p> <h3>بحث روایتی<span class="footnote" rel="2" title="به نظر می‌رسد که این بحث روایتی مربوط به آیات ۵۵-۶۰ باشد که در المیزان عربی اشتباها در اینجا قرار گرفته و ما به خاطر رعایت امانت از جابجایی آن صرفنظر کردیم ناشر">*</span> <span class="title" rel="40_61 40_62 40_63 40_64 40_65 40_66 40_67 40_68"> (نقل و رد روایاتی که در باره شان نزول آیه: <span class="aya" rel="40_57" data-words="1-8">لخلق السماوات و الأرض أکبر من خلق الناس</span> نقل شده </span> </h3> <p> در الدر المنثور است که: عبد بن حمید و ابن ابی حاتم به سند صحیح از ابی العالیه روایت کرده‌اند که گفت: یهودیان نزد رسول خدا (ص) آمده، عرضه داشتند: دجال که در آخر الزمان ظهور می‌کند از ماست و از خصائصش این و این است. و خیلی در باره او غلو کردند و امر او را بزرگ جلوه دادند و گفتند که چنین و چنان می‌کند. </p> <p>خدای تعالی در پاسخ آنان این آیه را فرستاد: <span class="aya" rel="40_56" data-words="1-17">إن الذین یجادلون فی آیات الله بغیر سلطان أتاهم إن فی صدورهم إلا کبر ما هم ببالغیه</span> آن گاه در معنایش گفت: اینها به آنچه می‌گویند     <code class="page" rel="17,527"/> نمی‌رسند. <span class="aya" rel="40_56" data-words="18-19">فاستعذ بالله</span> رسول گرامی خود را دستور می‌دهد از فتنه دجال به خدا پناه ببرد. </p> <p> <span class="aya" rel="40_57" data-words="1-8">لخلق السماوات و الأرض أکبر من خلق الناس</span> یعنی از خلقت دجال<span class="footnote" rel="1" title="الدر المنثور، ج ۵، ص ۳۵۳">*</span>. </p> <p>و نیز در همان کتاب آمده که: ابن ابی حاتم از کعب الاحبار روایت کرده که در ذیل آیه‌ <span class="aya" rel="40_56" data-words="1-8">إن الذین یجادلون فی آیات الله بغیر سلطان</span> گفت: این آیه در باره یهودیان نازل شد، البته در باره این عقیده آنها که منتظر امر دجال هستند<span class="footnote" rel="2" title="الدر المنثور، ج ۵، ص ۳۵۳">*</span>. </p> <p>و باز در همان کتاب است که ابن منذر از ابن جریح نقل کرده که در تفسیر آیه  <span class="aya" rel="40_57" data-words="1-8">لخلق السماوات و الأرض أکبر من خلق الناس</span> گفته است: می‌گویند یهودیان معتقد بودند که در آخر الزمان پادشاهی خواهند داشت که دریا تا زانویش، و ابرها تا فرق سرش می‌رسند، آن قدر بلند بالا است که مرغان را از بین آسمان و زمین با دست می‌گیرد، و با او کوهی از نان و نهری از آب است. در پاسخ ایشان این آیه نازل شد <span class="aya" rel="40_57" data-words="1-8">لخلق السماوات و الأرض أکبر من خلق الناس</span><span class="footnote" rel="3" title="الدر المنثور، ج ۵، ص ۳۵۳">*</span>. </p> <p>مؤلف: در سابق توجه فرمودید که گفتیم: غرض سوره-به طوری که از سیاق آیاتش استفاده می‌شود-گفتگو در پیرامون استکبار و مجادله کفار در آیات خدا است، آنهم مجادله به غیر حق. پس در این سوره گفتار از این جا آغاز شد، و در چند نوبت باز به همین نکته عود کرد، مثل اینکه یک جا فرمود: <span class="aya" rel="40_4" data-words="1-8">ما یجادل فی آیات الله إلا الذین کفروا</span> جای دیگر فرمود: <span class="aya" rel="40_5" data-words="15-20">و جادلوا بالباطل لیدحضوا به الحق</span> بار سوم فرمود: <span class="aya" rel="40_35" data-words="1-10">الذین یجادلون فی آیات الله بغیر سلطان أتاهم کبر مقتا</span>، بار چهارم فرمود: <span class="aya" rel="40_56" data-words="1-14">إن الذین یجادلون فی آیات الله بغیر سلطان أتاهم إن فی صدورهم إلا کبر</span> بار پنجم فرمود: <span class="aya" rel="40_69" data-words="1-11">أ لم تر إلی الذین یجادلون فی آیات الله أنی یصرفون</span>. پس بنا بر این، سیاق آیات این سوره این معنا را نمی‌پذیرد که بعضی از آنها در باره حادثه‌ای نازل شده باشد که سایر آیات آن ربطی به آن حادثه نداشته باشد، در حالی که چند روایت بالا می‌خواهد این را بگوید. </p> <p>علاوه بر این، مضمون این روایات، یعنی قصه خبر دادن یهود از دجال، با دو آیه مزبور هیچ تطبیق نمی‌کند، و خواننده عزیز اگر در مضمون این دو آیه یعنی آیه‌ <span class="aya" rel="40_56" data-words="1-3">إن الذین یجادلون</span> -تا جمله- <span class="aya" rel="40_57" data-words="9-14">و لکن أکثر الناس لا یعلمون</span> دقت بفرماید، خواهد دید که از مضمون روایت اجنبی است. از اینجا روشن می‌شود این قول که این دو آیه به دلیل این روایات در مدینه نازل شده صحیح نیست. </p> 
