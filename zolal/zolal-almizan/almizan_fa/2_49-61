<h3 class="ayas">سوره البقرة آیه‌های ۴۹ تا ۶۱</h3><code class="section" rel="2_49-61"/><h3>ترجمه آیات</h3> <p> <span class="trans" rel="2_49">و چون از فرعونیان نجاتتان دادیم که بدترین شکنجه‌ها را بشما میدادند و آن این بود که پسرانتان را سر می‌بریدند و زنانتان را زنده نگه میداشتند و در این کارها بلائی بزرگ از پروردگار شما بود.  «۴۹» </span><span class="trans" rel="2_50">و چون دریا را برای شما بشکافتیم و نجاتتان دادیم و فرعونیان را در جلو چشم شما غرق کردیم.  «۵۰» </span><span class="trans" rel="2_51">و چون با موسی چهل شب وعده کردیم، و پس از او گوساله پرستیدید و ستمکار بودید.  «۵۱» </span><span class="trans" rel="2_52">آن گاه از شما درگذشتیم شاید سپاس بدارید.  «۵۲» </span><span class="trans" rel="2_53">و آن کتاب و فرمان بموسی دادیم شاید هدایت یابید.  «۵۳» </span><span class="trans" rel="2_54">و موسی بقوم خود گفت: ای قوم شما با گوساله‌پرستی بخود ستم کردید، پس بسوی خالق خود بازآئید و یکدگر را بکشید که این نزد خالقتان برای شما بهتر است پس خدا بر شما ببخشید که او بخشنده و رحیم است.  «۵۴» </span><span class="trans" rel="2_55">و چون گفتید: ای موسی ترا باور نکنیم تا خدا را آشکار ببینیم در نتیجه صاعقه شما را بگرفت در حالی که خود تماشا می‌کردید.  «۵۵» </span><span class="trans" rel="2_56">آن گاه شما را از پس مرگتان زنده کردیم شاید سپاس بدارید.  «۵۶» </span><span class="trans" rel="2_57">و ابر را سایبان شما کردیم و ترنجبین و مرغ بریان برای شما فرستادیم و گفتیم از چیزهای پاکیزه که روزیتان کرده‌ایم بخورید، و این نیاکان شما بما ستم نکردند بلکه بخودشان ستم می‌کردند.  «۵۷» </span><span class="trans" rel="2_58">و چون گفتیم باین شهر درآئید و از هر جای آن خواستید بفراوانی بخورید و از این در سجده‌کنان درون روید و بگوئید: گناهان ما را فرو ریز تا گناهان شما را بیامرزیم و نیکوکاران را فزونی دهیم.  «۵۸» </span><span class="trans" rel="2_59">و کسانی که ستم کردند سخنی جز آنچه دستور داشتند بگفتند و بر آنها که ستم کردند بخاطر کارهای ناروا که همی کردند از آسمان عذابی نازل کردیم.  «۵۹» </span><span class="trans" rel="2_60">و چون موسی برای قوم خویش آب همی خواست گفتیم عصای خود باین سنگ بزن تا دوازده چشمه از آن بشکافد که هر گروهی آبخور خویش بدانست<code class="page" rel="1,286"/> روزی خدا را بخورید و بنوشید و در زمین به تباهکاری سر مکشید.  «۶۰» </span><span class="trans" rel="2_61">و چون گفتید ای موسی ما بیک خوراک نمی‌توانیم بسازیم پروردگار خویش را بخوان تا از آنچه زمین همی رویاند از سبزی و خیار و سیر و عدس و پیازش برای ما بیرون آورد، گفت چگونه پست‌تر را با بهتر عوض می‌کنید بشهر فرود آئید تا این چیزها که خواستید بیابید و ذلت و مسکنت بر آنان مقرر شد و بغضب خدا مبتلا شدند زیرا آیه‌های خدا را انکار همی کردند و پیامبران را بناروا همی کشتند زیرا نافرمان شده بودند و تعدی همی کردند.  «۶۱» </span></p>                       <h3>بیان‌ <span class="title" rel="2_49 2_50 2_51 2_52 2_53 2_54 2_55 2_56 2_57 2_58 2_59 2_60 2_61">توضیح و بیان آیات مربوط به بنی اسرائیل</span> </h3> <p> <span class="aya" rel="2_49" data-words="12-14">و یستحیون نساءکم</span> الخ، <span class="phrase">یعنی زنان شما را نمی‌کشتند، و برای خدمتگزاری و کلفتی خود زنده نگه میداشتند، و آنان را مانند پسران شما نمی‌کشتند، پس کلمه (استحیاء) بمعنای طلب حیاة است، ممکن هم هست معنای آن این باشد که با زنان شما کارهایی می‌کردند، که حیاء و شرم از ایشان برود، و معنای <em rel="fa_2_49_7-7" data-sentence="252:63">یسومونکم</em>... تکلیف می‌کنند شما را یا میرنجانند شما را بعذاب سخت می‌باشد.</span> </p> <p><code class="aya" rel="2_50"/> <span class="aya" rel="2_50" data-words="1-4">و إذ فرقنا بکم</span> الخ، کلمه فرق بمعنای تفرقه است، که در مقابل جمع بکار می‌رود، هم چنان که کلمه (فصل) در مقابل وصل است، و (فرق در دریا) بمعنای ایجاد شکافی در آنست، و حرف (با) در کلمه (بکم) بای سببیت، و یا ملابسه است، که اگر سببیت باشد، معنایش این میشود: که ما دریا را بخاطر نجات شما باز کردیم، و اگر ملابسه باشد، معنا این میشود: که ما دریا را برای مباشرت شما در دخول دریا، شکافتیم، و باز کردیم. </p> <p><code class="aya" rel="2_51"/> <span class="aya" rel="2_51" data-words="1-6">و إذ واعدنا موسی أربعین لیلة</span>، خدای تعالی داستان میقات چهل روزه موسی را در سوره اعراف نقل کرده، آنجا که می‌فرماید:  (<span class="aya" rel="7_142" data-words="1-13">و واعدنا موسی ثلاثین لیلة، و أتممناها بعشر، فتم میقات ربه أربعین لیلة</span>، ما با موسی سی شب قرار گذاشتیم، و سپس آن را چهل شب تمام کردیم)،<span class="footnote" rel="1" title="سوره اعراف آیه ۱۴۲">*</span> پس اگر در آیه مورد بحث از همان اول می‌فرماید چهل شب قرار گذاشتیم، یا از باب تغلیب است، و یا آنکه ده روزه آخری بیک قراردادی دیگر قرار شده، پس چهل شب مجموع دو قرارداد است، هم چنان که روایات نیز این را میگوید. </p> <p><code class="aya" rel="2_54"/> <span class="aya" rel="2_54" data-words="13-15">فتوبوا إلی بارئکم</span> الخ، کلمه (بارئ) از اسماء حسنای خداست، هم چنان که در آیه:  (<span class="aya" rel="59_24" data-words="1-8">هو الله، الخالق البارئ، المصور، له الأسماء الحسنی</span>، او، اللَّه، و خالق، و بارئ، و مصور، است و او دارای اسماء حسنی است)،<span class="footnote" rel="2" title="سوره حشر آیه ۲۴">*</span> آن را یکی از اسماء نامبرده شمرده است، و این اسم در قرآن کریم در سه جا آمده، که دو تای آنها در همین آیه است. </p> <p>و اگر از میان همه اسماء حسنی که بمعنایش با این مورد مناسبند نام (بارئ) در این آیه     <code class="page" rel="1,287"/> اختصاص بذکر یافته، شاید علتش این بوده باشد، که این کلمه قریب المعنای با کلمه خالق و موجد است، که از ماده (ب-ر-ء) اشتقاق یافته، وقتی می‌گویی:  (برء یبرء براء) معنایش این است که فلانی فلان چیز را جدا کرد، و خدای تعالی از این رو بارئ است، که خلقت یا خلق را از عدم جدا می‌کند، و یا انسان را از زمین جدا می‌کند، پس کانه فرموده:  (این توبه شما که یکدیگر کشی باشد، هر چند سخت‌ترین اوامر خدا است، اما خدایی که شما را باین نابود کردن امر کرده، همان کسی است که شما را هستی داده، از عدم در آورده، آن روز خیر شما را در هستی دادن بشما دید، و لذا ایجادتان کرد، امروز خیرتان را در این می‌بیند، که یکدگر را بکشید، و چگونه خیرخواه شما نیست؟ با اینکه شما را آفرید؟ پس انتخاب کلمه (بارئ)، و اضافه کردن آن بضمیر  (کم-شما)، در جمله (بارئکم)، برای اشعار بخصوصیت است، تا محبت خود را در دلهاشان برانگیزد. </p> <p> <span class="aya" rel="2_54" data-words="18-22">ذلکم خیر لکم عند بارئکم</span>، ظاهر آیه شریفه و ما قبل آن این است که این خطابها و انواع تعدیها و گناهانی که از بنی اسرائیل در این آیات شمرده، همه آنها بهمه بنی اسرائیل نسبت داده شده، با اینکه میدانیم آن گناهان از بعضی از ایشان سر زده، و این برای آنست که بنی اسرائیل جامعه‌ای بودند، که قومیت در آنها شدید بود، چون یک تن بودند، در نتیجه اگر عملی از بعضی سر می‌زد، همه بدان راضی میشدند، و عمل بعضی را بهمه نسبت میدادند، و گر نه همه بنی اسرائیل گوساله نپرستیدند، و همه آنان پیغمبران خدای را نکشتند، و همچنین سایر گناهان را همگی مرتکب نشدند، و بنا بر این پس جمله: <span class="aya" rel="2_54" data-words="16-17">فاقتلوا أنفسکم</span>، هم قطعا خطاب بهمه نیست، بلکه منظور آنهایند که گوساله پرستیدند، هم چنان که آیه:  (<span class="aya" rel="2_54" data-words="8-12">إنکم ظلمتم أنفسکم باتخاذکم العجل</span>، شما با گوساله‌پرستی خود بخویشتن ستم کردید)، نیز بر این معنا دلالت دارد، و جمله‌ <span class="aya" rel="2_54" data-words="18-22">ذلکم خیر لکم عند بارئکم</span>، الخ تتمه‌ای از حکایت کلام موسی (ع) است، و این خود روشن است. </p> <p>و جمله‌ <span class="aya" rel="2_54" data-words="23-24">فتاب علیکم</span> الخ، دلالت دارد بر اینکه بعد از آن کشتار، توبه‌شان قبول شده، و در روایات هم آمده: که توبه ایشان قبل از کشته شدن همه مجرمین نازل شد. </p> <p>از اینجا می‌فهمیم، که امر بیکدیگرکشی، امری امتحانی بوده، نظیر امر بکشتن ابراهیم اسماعیل، فرزند خود را، که قبل از کشته شدن اسماعیل خطاب آمد:  (<span class="aya" rel="37_104-105" data-words="4-8">یا إبراهیم، قد صدقت الرؤیا</span>، ای ابراهیم تو دستوری را که در خواب گرفته بودی، انجام دادی).<span class="footnote" rel="1" title="سوره صافات آیه ۱۰۵">*</span> در داستان موسی (ع) هم آن جناب فرمان داده بود که:  (بسوی آفریدگارتان توبه ببرید، و یکدگر را بکشید که این در نزد بارئ شما، برایتان بهتر است)، خدای سبحان هم همین فرمان او را   <code class="page" rel="1,288"/> امضاء کرد، و کشتن بعض را کشتن کل بحساب آورده، توبه را بر آنان نازل کرد، <span class="aya" rel="2_54" data-words="23-24">فتاب علیکم</span> الخ. </p> <p><code class="aya" rel="2_59"/> <span class="aya" rel="2_59" data-words="13-15">رجزا من السماء</span> رجز بمعنای عذابست. </p> <p><code class="aya" rel="2_60"/> <span class="aya" rel="2_60" data-words="26-28">و لا تعثوا</span> الخ، کلمه عیث، و عثی، هر دو بمعنای شدیدترین فساد است. </p> <p><code class="aya" rel="2_61"/> <span class="aya" rel="2_61" data-words="21-24">و قثائها و فومها</span> الخ، قثاء خیار، و فوم سیر، و یا گندم است. </p> <p> <span class="aya" rel="2_61" data-words="50-52">و باؤ بغضب</span> یعنی برگشتند. </p> <p> <span class="aya" rel="2_61" data-words="55-58">ذلک بأنهم کانوا یکفرون</span> الخ، این جمله تعلیل مطالب قبل است. </p> <p> <span class="aya" rel="2_61" data-words="66-68">ذلک بما عصوا</span> الخ، این نیز تعلیل آن تعلیل است، در نتیجه نافرمانی و مداومت آنان در تجاوز، علت کفرشان بآیات خدا و پیغمبرکشی شد، هم چنان که در جای دیگر عاقبت نافرمانی را کفر دانسته، و فرموده:  (<span class="aya" rel="30_10" data-words="1-14">ثم کان عاقبة الذین أساؤا السوای، أن کذبوا بآیات الله، و کانوا بها یستهزؤن</span>، پس عاقبت آنها که بدی می‌کردند، این شد که بآیات خدا تکذیب نموده آنها را استهزاء کنند)،<span class="footnote" rel="1" title="سوره روم آیه ۱۰">*</span> و در تعلیل دوم که تعلیل بمعصیت است، وجهی است که در بحث بعدی خواهد آمد انشاء اللَّه تعالی. </p> <p>بحث روایتی در تفسیر عیاشی<span class="footnote" rel="2" title="تفسیر عیاشی ج ۱ ص ۴۴ ح ۴۶">*</span>، در ذیل آیه‌ <span class="aya" rel="2_51" data-words="1-6">و إذ واعدنا موسی أربعین لیلة</span>، از امام ابی جعفر (ع) روایت آورده که فرمود:  (در علم و تقدیر خدا گذشته بود، که موسی سی روز در میقات باشد، و لکن از خدا بدایی حاصل شد، و ده روز بر آن اضافه کرد، و در نتیجه میقات اولی و دومی چهل روز تمام شد. </p> <p>مؤلف: این روایت بیان قبلی ما را که گفتیم: چهل روز مجموع دو میقات است، تایید می‌کند. </p> <p>و در در منثور<span class="footnote" rel="3" title="الدر المنثور ج ۱ ص ۶۹">*</span> است، که علی (ع) در ذیل آیه: <span class="aya" rel="2_54" data-words="1-10">و إذ قال موسی لقومه یا قوم إنکم ظلمتم أنفسکم</span> الخ، فرمود: بنی اسرائیل از موسی (ع) پرسیدند: توبه ما چیست؟ فرمود: بجان هم بیفتید، و یکدگر را بکشید، پس بنی اسرائیل کاردها برداشته، برادر برادر خود را، و پدر فرزند خود را بکشت، و باکی نکرد از اینکه چه کسی در جلو کاردش می‌آید، تا هفتاد هزار نفر کشته شد، پس خدای تعالی بموسی وحی کرد: بایشان دستور ده: دست از کشتار بردارند، که خدا هم کشته‌ها را آمرزید، و هم از زنده‌ها درگذشت. </p> <p>       <code class="page" rel="1,289"/> و در تفسیر قمی<span class="footnote" rel="1" title="تفسیر قمی ج ۱ ص ۴۷">*</span> از معصوم نقل شده که فرمود: وقتی موسی از میانه قوم بسوی میقات بیرون شد، و پس از انجام میقات بمیانه قوم برگشت، و دید که گوساله‌پرست شده‌اند، بایشان گفت: ای قوم شما بخود ظلم کردید، که گوساله پرستیدید، اینک باید که توبه بدرگاه آفریدگار خود برید، پس بکشتار یکدگر بپردازید، که این بهترین راه توبه شما نزد پروردگار شما است، پرسیدند: چطور خود را بکشیم؟ فرمود: صبح همگی با کارد یا آهن در بیت المقدس حاضر شوید، همین که من بمنبر بنی اسرائیل بالا رفتم، روی خود را بپوشانید، که کسی کسی را نشناسد، آن گاه بجان هم بیفتید، و یکدگر را بکشید. </p> <p>فردای آن روز هفتاد هزار نفر از آنها که گوساله پرستیدند، در بیت المقدس جمع شدند، همین که نماز موسی و ایشان تمام شد، موسی بمنبر رفت، و مردم بجان هم افتادند، تا آنکه جبرئیل نازل شد، و گفت: بایشان فرمان بده: دست از کشتن بردارند، که خدا توبه‌شان را پذیرفت، چون دست برداشتند، دیدند ده هزار نفرشان کشته شده، و آیه: <span class="aya" rel="2_54" data-words="18-28">ذلکم خیر لکم عند بارئکم، فتاب علیکم، إنه هو التواب الرحیم</span>، راجع باین داستان نازل شده. </p> <p>مؤلف: این روایت بطوری که ملاحظه می‌فرمائید دلالت دارد بر اینکه جمله: <span class="aya" rel="2_54" data-words="18-22">ذلکم خیر لکم، عند بارئکم</span>، هم سخن موسی بوده، و هم وحی خدا، معلوم میشود اول موسی آن فرمان را داده، و بعد خدا هم آن را امضاء کرده است، و در حقیقت کشف کرده است، از اینکه این فرمان فرمانی تمام بوده، نه ناقص، چون از ظاهر امر بر می‌آید که ناقص بوده باشد، زیرا می‌فهماند موسی کشته شدن همه را خیر آنان دانسته، در حالی که همه کشته نشدند، لذا خدای سبحان آن مقدار قتلی را که واقع شده، همان خیری معرفی کرده که موسی (ع) گفته بود، و این مطلب در سابق هم گذشت. </p> <p>و نیز در تفسیر قمی<span class="footnote" rel="2" title="تفسیر قمی ج ۱ ص ۴۸">*</span> در ذیل جمله: <span class="aya" rel="2_57" data-words="1-7">و ظللنا علیکم الغمام، و أنزلنا علیکم</span> الخ، فرموده: وقتی موسی بنی اسرائیل را از دریا عبور داد، در بیابانی وارد شدند، بموسی گفتند: ای موسی!تو ما را در این بیابان خواهی کشت، برای اینکه ما را از آبادی به بیابانی آورده‌ای، که نه سایه‌ایست، نه درختی، و نه آبی، و روزها ابری از کرانه افق برمیخاست، و بر بالای سر آنان می‌ایستاد، و سایه می‌انداخت، تا گرمای آفتاب ناراحتشان نکند، و در شب، من بر آنها نازل میشد، و روی گیاهان و بوته‌ها و سنگها می‌نشست، و ایشان میخوردند، و آخر شب مرغ بریان بر آنها نازل میشد، و داخل سفره‌هاشان می‌افتاد. و چون میخوردند و سیر می‌شدند، و دنبالش آب مینوشیدند، آن مرغها دوباره پرواز می‌کردند، و می‌رفتند. </p> <p>     <code class="page" rel="1,290"/> و سنگی با موسی بود، که همه روزه آن را در وسط لشکر می‌گذاشت، و آن گاه با عصای خود بان می‌زد، دوازده چشمه از آن میجوشید، و هر چشمه بطرف تیره‌ای از بنی اسرائیل که دوازده تیره بودند، روان میشد. </p> <p>و در کافی<span class="footnote" rel="1" title="اصول کافی ج ۱ ص ۴۳۵ ح ۹۱">*</span> در ذیل جمله‌ <span class="aya" rel="2_57" data-words="16-23">و ما ظلمونا، و لکن کانوا أنفسهم یظلمون</span>، از حضرت ابی الحسن ماضی موسی بن جعفر (ع) روایت کرده، که فرمود: خدا عزیزتر و منیع‌تر از آنست که کسی باو ظلم کند، و یا نسبت ظلم بخود دهد، و لکن خودش را با ما قاطی کرده، و ظلم ما را ظلم خود حساب کرده، و ولایت ما را ولایت خود دانسته، و در این باره قرآنی (آیه‌ای از قرآن) بر پیغمبرش نازل کرده، که‌ <span class="aya" rel="2_57" data-words="16-23">و ما ظلمونا، و لکن کانوا أنفسهم یظلمون</span>، راوی میگوید: عرضه داشتم: این فرمایش شما معنای ظاهر قرآن (تنزیل) است، یا معنای باطن آن (تاویل) است؟ فرمود:  (تنزیل) است. </p> <p><span class="phrase">مؤلف) قریب<span class="footnote" rel="2" title="اصول کافی ج ۱ ص ۱۴۶ ح ۱۱">*</span> باین معنا از امام باقر (ع) نیز روایت شده، و کلمه <em rel="fa_2_57_23-23" data-sentence="132:142">یظلم</em> در جمله:  (اعز و امنع من‌ان یظلم)، صیغه مجهول است، و میخواهد جمله (و ما ظلمونا) را تفسیر کند، و جمله (و یا نسبت ظلم بخود دهد) صیغه معلوم است.</span> </p> <p>و اینکه فرمود:  (و لکن خودش را با ما قاطی کرده)، معنایش این است که اگر فرموده:  (بما)، و نفرموده:  (بمن ظلم نکردند)، از این باب است که ما انبیاء و اوصیاء و امامان را از خودش دانسته. </p> <p>و اینکه فرموده:  (بله، این تنزیل است) وجهش این است که نفی در اینگونه موارد در جایی صحیح است که اثباتش هم صحیح باشد، و یا حد اقل کسی صحت اثبات آن را توهم بکند، هیچوقت نمیگوئیم (دیوار نمی‌بیند و ظلم نمی‌کند)، مگر آنکه نکته‌ای ایجاب کرده باشد، و خدای سبحان اجل از آنست که در کلام مجیدش توهم مظلومیت را برای خود اثبات کند، و یا وقوع چنین چیزی را جائز و ممکن بداند، پس اگر فرموده:  (بما ظلم نکردند)، نکته این نفی همان قاطی کردنی است که امام فرمود، چون رسم است بزرگان همواره خدمتکاران و اعوان خود را با خود قاطی کرده، و در سخن گفتن کلمه (ما) را بکار می‌برند. </p> <p>و در تفسیر عیاشی<span class="footnote" rel="3" title="تفسیر عیاشی ج ۱ ص ۴۵ ح ۵۱">*</span> در ذیل جمله‌ <span class="aya" rel="2_61" data-words="55-60">ذلک بأنهم کانوا یکفرون بآیات الله</span>، از امام صادق (ع) روایت کرده، که آن جناب قرائت کردند: <span class="aya" rel="2_61" data-words="55-71">ذلک بأنهم کانوا یکفرون بآیات الله، و یقتلون النبیین بغیر الحق، ذلک بما عصوا و کانوا یعتدون</span>، و سپس فرمودند: بخدا سوگند انبیاء را با دست خود نزدند، و با شمشیرهای خود نکشتند، و لکن سخنان ایشان را شنیدند، و در نزد نااهلان، آن را فاش کردند، در       <code class="page" rel="1,291"/> نتیجه دشمن ایشان را گرفت، و کشت، پس مردم کاری کردند که انبیاء هم کشته شدند، و هم تجاوز شدند، و هم گرفتار مصائب گشتند. </p> <p>مؤلف: در کافی<span class="footnote" rel="1" title="اصول کافی ج ۲ ص ۳۷۱ ح ۶">*</span> نظیر این روایت آمده، و شاید امام (ع) این معنا را از جمله: <span class="aya" rel="2_61" data-words="66-71">ذلک بما عصوا و کانوا یعتدون</span>، استفاده کرده، چون معنا ندارد قتل و مخصوصا قتل انبیاء و کفر بآیات خدا را به معصیت تعلیل کنند، بلکه امر بعکس است، چون شدت و اهمیت از اینطرف است، و لکن عصیان بمعنای نپوشیدن اسرار، و حفظ نکردن آن، میتواند علت کشتن انبیاء واقع شود، و این را با آن تعلیل کنند. </p> 
