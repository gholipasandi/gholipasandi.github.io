<h3 class="ayas">سوره الأعراف آیه‌های ۱۷۲ تا ۱۷۴</h3><code class="section" rel="7_172-174"/><h3>ترجمه آیات</h3> <p> <span class="trans" rel="7_172">و چون پروردگار تو از پسران آدم از پشت‌هایشان نژادشان را بیاورد و آنها را بر خودشان گواه گرفت که مگر من پروردگار شما نیستم؟ گفتند: چرا، گواهی می‌دهیم تا روز رستاخیز نگویید که از این نکته غافل بوده‌ایم.  «۱۷۲» </span><span class="trans" rel="7_173">یا نگویید که فقط پدران ما از پیش شرک آورده‌اند و ما فرزندانی از پی آنها بوده‌ایم، آیا ما را به سزای اعمالی که بیهوده‌کاران کرده‌اند هلاک می‌کنی.  «۱۷۳» </span><span class="trans" rel="7_174">بدینسان این آیه‌ها را شرح می‌دهیم شاید به خدا باز گردند «۱۷۴» </span></p>     <h3>بیان آیات</h3> <p> این آیات مساله پیمان گرفتن از بنی نوع بشر بر ربوبیت پروردگار را ذکر می‌کند، و خود از دقیق‌ترین آیات قرآنی از حیث معنا و از زیباترین آیات از نظر نظم و اسلوب است<code class="page" rel="8,400"/> </p><h3> <span class="title" rel="7_172 7_173 7_174">معنای اخذ ذریه بنی آدم از ظهور آنان و گواه گرفتن (اشهاد) آنان بر خودشان</span> </h3> <p> <span class="aya" rel="7_172" data-words="1-20">و إذ أخذ ربک من بنی آدم من ظهورهم ذریتهم و أشهدهم علی أنفسهم أ لست بربکم قالوا بلی شهدنا</span> اخذ چیزی از چیزی دیگر مستلزم این است که اولی جدا و به نحوی از انحاء مستقل از دومی باشد، و این جدایی و استقلال بحسب اختلاف عنایاتی که متعلق اخذ می‌شود و نیز به اختلاف عباراتی که در آن لحاظ می‌گردد مختلف می‌شود، مثلا اخذ لقمه از سفره و اخذ جرعه از قدح آب یک نوع اخذ است، و اخذ مال و اثاث از دزدی که آن را غصب کرده یک نحو دیگر اخذ است، و اخذ مال از فروشنده و یا بخشنده و یا کسی که چیز به عاریه می‌دهد نحو دیگر و یا انحاء مختلف دیگر اخذ، و همچنین گرفتن علم از عالم و اخذ هبه و گرفتن حظ از ملاقات دوستان یک نحو اخذ است، و گرفتن فرزند از پدرش تربیت را، نوع دیگر اخذ است، و... پس هر جا که دیدیم صحبت از اخذ به میان آمد نمی‌توانیم بفهمیم که نوع آن کدامیک از این انواع مختلف است، مگر اینکه بیان زائدی در کار باشد، به همین جهت در آیه مورد بحث خدای تعالی بعد از جمله‌ <span class="aya" rel="7_172" data-words="1-7">و إذ أخذ ربک من بنی آدم</span> که تنها جدایی ماخوذ را از ماخوذ منه می‌رساند جمله‌ <span class="aya" rel="7_172" data-words="8-9">من ظهورهم</span> را اضافه کرد تا دلالت کند بر نوع جدایی آن دو، و اینکه این جدایی و این اخذ از نوع اخذ مقداری از ماده بوده، بطوری که چیزی از صورت ما بقی ماده ناقص نشده، و نیز استقلال و تمامیت خود را از دست نداده، و پس از اخذ آن مقدار ماخوذ را هم موجود و مستقل و تمام عیاری از نوع ماخوذ منه کرده، فرزند را از پشت پدر و مادر گرفته، و آن را که تا- کنون جزئی از ماده پدر و مادر بوده موجودی مستقل و انسانی تمام عیار گردانیده و از پشت این فرزند نیز فرزند دیگر أخذ کرده و همچنین تا آنجا که اخذ تمام شود، و هر جزئی از هر موجودی که باید جدا گردد، و افراد و انسانها موجود گشته و منتشر شوند، و هر یک از دیگری مستقل شده و برای هر فردی نفسی مستقل درست شود، تا سود و زیانش عاید خودش گردد، این آن مفادی است که از جمله‌ <span class="aya" rel="7_172" data-words="1-10">و إذ أخذ ربک من بنی آدم من ظهورهم ذریتهم</span> استفاده می‌شود، و اگر فرموده بود: و اذ اخذ ربک من بنی آدم ذریتهم <em>و یا می‌فرمود: </em> اذ نشر بنی آدم معنای کلام مبهم می‌ماند. </p> <h3> <span class="title" rel="7_172 7_173 7_174">اعتراف بنی نوع بشر به ربوبیت خدای سبحان در عالم ذر ناشی از فقر ذاتی انسان به خدا است</span> </h3> <p> جمله‌ <span class="aya" rel="7_172" data-words="11-17">و أشهدهم علی أنفسهم أ لست بربکم</span> از یک فعل دیگر خداوندبعد از جدا ساختن ابناء بشر از پدران خبر می‌دهد، و آن فعل خدا این است که هر فردی را گواه خودش گرفت، و اشهاد بر هر چیز حاضر کردن گواه است در نزد آن و نشان دادن حقیقت آن است تا گواه، حقیقت آن چیز را از نزدیک و به حس خود درک نموده و در موقع به شهادت به آنچه که دیده شهادت دهد، و اشهاد کسی بر خود آن کس نشان دادن حقیقت او است به خود او تا پس از<code class="page" rel="8,401"/> درک حقیقت خود و تحمل آن در موقعی که از او سؤال می‌شود شهادت دهد. </p> <p>و از آنجایی که نفس هر صاحب نفسی از جهاتی بغیر خود ارتباط و تعلق دارد، و ممکن است انسان نسبت به پاره‌ای از آنها استشهاد شود، و نسبت به پاره‌ای دیگر نشود، از این رو اضافه کرد: <span class="aya" rel="7_172" data-words="15-17">أ لست بربکم</span> تا بدین وسیله مورد استشهاد را معلوم کرده باشد، و بفهماند آن امری که برای آن، ذریه بشر را استشهاد کرده‌ایم ربوبیت پروردگار ایشان است تا در موقع پرستش به ربوبیت خدای سبحان شهادت دهند. </p> <p>پس انسان هر قدر هم دچار کبر و غرور باشد و هر چند رو به راه بودن وضع زندگیش مغرورش کرده باشد نمی‌تواند این معنا را حاشا کند که مالک وجود خود نبوده، و در تدبیر امور خود مستقل و بی‌نیاز نیست، چون اگر مالک وجود خود بود خویشتن را از مرگ و سایر آلام و مصائب زندگی نگه می‌داشت، و اگر در تدبیر امور خود مستقل بود، هرگز ناچار نمی‌شد که در برابر اسباب طبیعی و وسائلی که او به خیال خود مدبر آنها و حاکم در آنها است خضوع کند، آنهم اسباب و وسائلی که خود آنها نیز مانند انسان بغیر خود محتاجند، و در برابر حکم حاکمی غیبی هر چند علیه‌شان باشد مطیع و منقادند، و حوائجشان بدست انسان برآورده نمی‌شود و انسان حاکم و مدبر آنها نیست. </p> <p>پس احتیاج آدمی به پروردگاری که مالک و مدبر است جزو حقیقت و ذات انسان است، و فقر به چنین پروردگاری در ذات او نوشته شده، و ضعف بر پیشانیش مکتوب گشته، و این معنا بر هیچ انسانی که کمترین درک و شعور انسانی را داشته باشد پوشیده نیست، عالم و جاهل، صغیر و کبیر و شریف و وضیع همه در این درک مساویند. </p> <p>آری، انسان در هر منزلی از منازل انسانیت قرار داشته باشد از ناحیه ذات خود این احساس را می‌کند که برای او پروردگاری است که مالک او و مدبر امور او است، و چطور ممکن است این احساس را نداشته باشد با اینکه احتیاج ذاتیش را درک می‌کند؟ و چگونه تصور دارد که شعور او حاجت را درک بکند و لیکن آن کسی را که احتیاجش به او است درک نکند؟ پس اینکه فرمود: <span class="aya" rel="7_172" data-words="15-17">أ لست بربکم</span> بیان آن چیزی است که باید به آن شهادت داد، و جمله‌ <span class="aya" rel="7_172" data-words="19-20">بلی شهدنا</span> اعتراف انسان‌ها است به اینکه این مطلب را ما شاهد بودیم و چنین شهادتی از ما واقع شد. </p> <p>و لذا بعضی گفته‌اند آیه شریفه اشاره است به آن مواردی که انسان در زندگی دنیایش به احتیاج خود در جمیع جهات زندگی و متعلقات و لوازم و احکام وجودش پی می‌برد، و معنایش این است که ما بنی آدم را در زمین خلق کردیم و ایشان را در اقطار زمین پراکنده نموده<code class="page" rel="8,402"/> و با توالد و تناسل از یکدیگر متمایزشان ساختیم، و ایشان را به محتاج بودن و مربوب بودنشان واقف ساختیم و در نتیجه همه به این معنا اعتراف کرده و گفتند: آری ما شاهدیم که تو پروردگار مایی . </p> <h3> <span class="title" rel="7_172">چند وجه در مورد سؤال و جواب در: <span class="aya" rel="7_172" data-words="15-19">أ لست بربکم قالوا بلی</span> </span> </h3> <p> و بنا بر این، جمله‌ <span class="aya" rel="7_172" data-words="19-20">بلی شهدنا</span> از قبیل زبان حال و یا لازمه گفتار را به صاحب گفتار نسبت دادن است، چون وقتی محتاج بودن خود را اعتراف کنند لازمه‌اش این است که به وجود آن کسی که به او احتیاج دارند نیز اعتراف کرده باشند، و فرق میان زبان حال و میان اخذ به لازمه کلام این است که اولی از باب بدست آوردن معنا از ناحیه دلالت صفتی از صفات و حالی از احوال است، چه اینکه صاحب صفت و حال خودش به آن معنا متوجه باشد یا نباشد، مانند دلالتی که آثار باستانی بر حال ساکنین خود دارد، و اینکه چگونه دست روزگار با آنان بازی کرده و به دیار خاموشی رهسپارشان ساخته است، و نیز مانند دلالتی که چهره افسرده مسکین بر فقر و مسکنت و بد حالیش دارد، و دومی انکشاف و درز کردن معنا از قائل است، به این معنا که قائل حرفی بزند که علاوه بر معنای تحت اللفظی مستلزم معنای دیگری نیز باشد، و یا حرفی بزند که به دلالت التزامی بر آن معنا دلالت کند. </p> <p>در آیه مورد بحث جمله‌ <span class="aya" rel="7_172" data-words="19-20">بلی شهدنا</span> که حکایت اعتراف بنی نوع بشر است باید به یکی از دو نحو کلامی که شرح دادیم حمل شود، البته اگر به اولی از آن دو حمل شود هم نزدیک‌تر و هم مناسب‌تر است، چون در مقام شهادت جز به دلالت صریح و مطابقی کلام به چیز دیگر اکتفاء نمی‌شود یعنی دلالت التزامی آن کفایت نمی‌کند. </p> <p>و پر واضح است که این شهادت بهر نحوی که صورت گرفته باشد از سنخ همان استشهادی است که جمله‌ <span class="aya" rel="7_172" data-words="15-17">أ لست بربکم</span> از آن حکایت می‌کند، و جوابی که داده به همان زبانی بوده که سؤال با آن صورت گرفته، اینجا است که می‌توان گفت به غیر از آن دو نحو کلامی که گذشت نحو سومی نیز هست که ممکن است سؤال و جواب مورد بحث را حمل بر آن نمود و آن به نحوی از تحلیل عبارت است از ایجاد، چون کلام چیزی است که کشف از منویات کند، و در خدای تعالی فعل او است که کشف از مقاصد او می‌کند، و فعل او همان ایجاد است، و این مطلب بطور مکرر در مباحث سابق ما گذشته است، و بنا بر این می‌توان گفت که سؤال‌ <span class="aya" rel="7_172" data-words="15-17">أ لست بربکم</span> جواب‌ <span class="aya" rel="7_172" data-words="19-20">بلی شهدنا</span> از همین باب است، و به زودی تتمه‌ای برای این مطلب خواهد آمد. </p> <p>و بهر حال آیه‌ <span class="aya" rel="7_172" data-words="1-7">و إذ أخذ ربک من بنی آدم...</span> دلالت دارد بر اینکه تمامی افراد بشر مورد این استشهاد واقع شده، و یکا یک ایشان به ربوبیت پروردگار اعتراف نموده‌اند و ذیل آن و<code class="page" rel="8,403"/> همچنین آیه بعدش یعنی جمله‌ <span class="aya" rel="7_172" data-words="21-29">أن تقولوا یوم القیامة إنا کنا عن هذا غافلین</span> و جمله‌ <span class="aya" rel="7_173" data-words="1-17">أو تقولوا إنما أشرک آباؤنا من قبل و کنا ذریة من بعدهم أ فتهلکنا بما فعل المبطلون</span> غرض از این اخذ و استشهاد را بیان می‌کند. </p> <h3> <span class="title" rel="7_172 7_173 7_174">اتمام صحبت خدای تعالی بر بندگان با گواه گرفتن آحاد افراد بشر بر خودشان</span> </h3> <p> و این دو جمله بطوری که از سیاق کلام استفاده می‌شود ابطال دو حجت را که ممکن است بندگان به آنها احتجاج کنند می‌رساند، و می‌فهماند که اگر این اخذ و اشهاد از بندگان و اخذ میثاق بر انحصار ربوبیت نبود بندگان می‌توانستند در روز قیامت به یکی از آن دو تمسک جسته، و حجتی را که خداوند علیه شرک ایشان اقامه می‌کند و به استناد آن، مشرکین را محکوم به آتش می‌سازد، دفع نمایند. </p> <p>و دقت در این دو آیه مخصوصا با در نظر داشتن اینکه دو حجت بندگان با حرف <em>او</em>  که تردید را می‌رساند عطف بهم شده، و اینکه مبنای هر دو حجت بر اشهاد است که خود مستلزم علم است، و اینکه هر دو از یکا یک بنی آدم نقل شده این معنا را دست می‌دهد که حجت‌های مذکور بنا بر اینکه اخذ و اشهادی نمی‌بود تمام بود، چه اینکه اصلا اخذ و اشهادی نبود و چه اینکه از تمامی افراد صورت نمی‌گرفت، و چنین استفاده می‌شود که ما ذریه بنی آدم را از پشتهایشان گرفته و یک یک ایشان را علیه خودشان گواه گرفتیم، و همه به ربوبیت ما اعتراف کردند، و در نتیجه حجت ما در قیامت علیه ایشان تمام شد، و اگر چنین نمی‌کردیم، و فرد فرد ایشان را هر کدام را علیه خودش شاهد نمی‌گرفتیم و به کلی اشهادی در کار نمی‌آوردیم و یا اگر می‌آوردیم در کار همه افراد نمی‌آوردیم حجت ما تمام نمی‌شد. </p> <p>زیرا اگر بکلی از این کار صرف نظر می‌کردیم و احدی را شاهد بر خودش نمی‌گرفتیم، و احدی به ربوبیت ما شهادت نمی‌داد، و به این معنا علم و اطلاعی بهم نمی‌رسانید همه در قیامت بر ما اقامه حجت می‌کردند، و می‌گفتند: ما در دنیا از ربوبیت پروردگار غافل بودیم، و بر غافل هم تکلیف و مؤاخذه‌ای نیست‌ <span class="aya" rel="7_172" data-words="21-29">أن تقولوا یوم القیامة إنا کنا عن هذا غافلین</span>. </p> <p>و اگر بکلی از این کار صرفنظر نمی‌کردیم، و لیکن در تمامی افراد اعمال نمی‌نمودیم، و به اشهاد بعضی از آنان اکتفاء می‌کردیم مثلا تنها پدران را مورد این امر عظیم قرار می‌دادیم در این صورت نیز حجت آنان بر ما تمام بود، زیرا اگر پدران که بحسب فرض میثاق داده‌اند شرک می‌ورزیدند مقصر و گناه کار شناخته می‌شدند ولی فرزندان در این گمراهی هیچ تقصیری نداشتند، برای اینکه در یک امری که جز تقلید از پدران هیچ راه دیگری نسبت به آن ندارند و هیچگونه علمی نه اجمالی و نه تفصیلی به آن نداشته و نمی‌توانستند داشته<code class="page" rel="8,404"/> باشند از پدران خود پیروی کرده‌اند، این پدران بوده‌اند که با علم به حقیقت امر فرزندان ضعیف خود را به سوی شرک سوق داده‌اند و با تلقینات سوء خود آنان را بر این رسم نکوهیده بار آوردند، حتی فرزندان اطلاعی از ضلالت و اضلال پدران هم نداشتند، و به همین جهت حجت آنان بر ما تمام بود، و می‌توانستند بگویند: شرک و عصیان و ابطال حق همه از پدران ما بوده، و تنها آنان مستحق مؤاخذه هستند-ما حقی را نمی‌فهمیدیم تا مامور به احقاق آن شده و در صورت عصیان آن امر مورد مؤاخذه قرار بگیریم، پس ما در عین اینکه همه عمر مشرک بوده‌ایم مع ذلک هیچ گناهی از ما سر نزده، و هیچ حقی را ابطال نکرده‌ایم، <span class="aya" rel="7_173" data-words="1-17">أو تقولوا إنما أشرک آباؤنا من قبل و کنا ذریة من بعدهم أ فتهلکنا بما فعل المبطلون</span> و حرفشان هم حسابی بود. </p> <p>ممکن است کسی بگوید: در اینجا دو فرض دیگر هست که بیان سابق وافی به آن نیست و آیه شریفه هم آن را دفع نمی‌کند، یکی اینکه پدران اصلا اشهاد نشده و تنها ذریه مورد اشهاد قرار گرفته باشند، و آن دیگر اینکه بعضی از ذریه اشهاد شده باشند، و خیلی هم بعید نیست، برای اینکه بطور کلی تکامل نوع‌انسانی در علم و تمدن بوسیله ذریه‌ها و نسل‌ها صورت گرفته، یعنی مردم هر دوره مقداری از علم و تمدن را از نسل سابق خود ارث برده و مقداری را هم خود بر آن افزوده و می‌افزایند، و در نتیجه مردم هر دوره از علم و تمدن چیزی را دارا هستند که دوره سابق بر ایشان دارای آن نبوده‌اند (و از کجا که اشهاد هم به این منوال نبوده باشد: مترجم). </p> <h3> <span class="title" rel="7_172 7_173 7_174">جواب به این احتمال که پدران اصلا اشهاد نشده و تنها ذریه یا بعض ذریه اشهاد شده باشند</span> </h3> <p> جواب این گفتار این است که بنا بر این دو فرض حجت خدا بر همه ذریه و یا آن عده که مورد اشهاد قرار گرفته‌اند تمام است و بعکس فرض ما پدران بخاطر غفلتی که در باره مساله ربوبیت پروردگار داشته و در شرک خود مستقل نبوده‌اند معذورند، چون بحسب فرض، نه مورد اشهاد واقع شده‌اند و نه نسل دیگری قبل از ایشان بوده تا از آن نسل تقلید کرده باشند، در نتیجه بنا بر این دو فرض جمله‌ <span class="aya" rel="7_172" data-words="25-29">إنا کنا عن هذا غافلین</span> زبانحال پدران و ذریه‌ای که اشهاد نشده‌اند می‌شود. </p> <p>و اما داستان تکامل نوع انسانی در علم و تمدن در جای خود صحیح است، و لیکن نباید مساله اشهاد را به آن قیاس کرد، تکامل انسان در علوم نظری و اکتسابی است که نتایج و فروعی است که تدریجا برای انسان حاصل می‌شود، بخلاف اشهاد و خود بینی انسان، و اینکه من محتاج به مربی هستم که تربیتم کند. زیرا این معنا از مواد علم است، و قبل از نتایج برای انسان حاصل می‌شود، و از علوم فطری و اولین نقشی است که در نفس منتقش می‌گردد، و بعد از این انتقاش است که نتایج و فروع متفرع بر آن می‌شود و چنین علمی معقول نیست که بعد از<code class="page" rel="8,405"/> علوم دیگر برای انسان حاصل شود، و چگونه ممکن است و حال آنکه سایر علوم مولود احتیاج انسان است. و همانطور که در جای خود مسلم شده و نوع انسانی در این علوم به تدریج و به مقدار احساس باطنی خود به احتیاج پیش رفته و می‌رود. </p> <p>پس آنچه که از دو آیه مورد بحث بدست آمد این شد که خدای سبحان نسل بشر را از یکدیگر متمایز کرده و بعضی (فرزندان) را از بعض دیگر (پدران) اخذ نموده آن گاه همه آنان را بر خودشان گواه و از همه بر ربوبیت خود پیمان گرفته، پس هیچ فردی از سلسله پدران و فرزندان از این اشهاد و از این میثاق غافل نمانده تا آنکه بتوانند همه ایشان به غفلت و یا فرزندان به شرک و عصیان پدران احتجاج کنند و خود را تبرئه نمایند. </p> <h3> <span class="title" rel="7_172 7_173 7_174">کلام عده‌ای از مفسرین که قضیه اشهاد را مربوط به دنیا دانسته‌اند و وجوهی که در رد عالم ذر آورده‌اند</span> </h3> <p> و لذا عده‌ای از مفسرین گفته‌اند: مقصود از ظرف <em>اذ</em> در جمله‌ <span class="aya" rel="7_172" data-words="1-4">و إذ أخذ ربک</span> دنیا است، و این دو آیه اشاره دارند به سنت خلقت الهی، آن سنتی که خداوند در خلقت انسان در دنیا جاری نموده، چون خدای سبحان ذریه انسان را از پشت پدران بیرون و به ارحام مادران منتقل و از آنجا به دنیا می‌آورد، و همگی را در خلال زندگیشان بر نفوس خود گواه گرفته، و آثار صنع و آیات وحدانیت خود را به همه ایشان ارائه می‌دهد، و آنان را به وجوه احتیاجات که از همه طرف ایشان را احاطه و مستغرق نموده واقف می‌سازد، و از همین راه به وجود و وحدانیت خود راهنماییشان می‌کند، گویا در این شرایط ایشان را مخاطب قرار داده و می‌فرماید: آیا من پروردگار شما نیستم؟ و ایشان به زبان حال جواب می‌دهند: چرا، ما خود به این معنا شهادت می‌دهیم، و معترفیم که تویی رب ما و به غیر از تو ما را ربی نیست. و خداوند اینکار را کرد تا در روز قیامت علیه او احتجاج نکنند و نگویند: ما از معرفت تو غافل بودیم، و یا ذریه ایشان نگویند که پدران ما مشرک شدندو ما را مشرک بار آوردند، و ما هیچگونه معرفتی به این مطلب نداشتیم. </p> <p>همین عده از مفسرین روایاتی را که دلالت بر عالم ذر دارد و می‌گوید: خداوند ذریه آدم را از پشت او بیرون کشیده و ایشان را که به شکل ذره‌هایی بودند علیه خود آنها گواه گرفته و خود را به ایشان شناسانید، و از آنان بر ربوبیت خود گواه گرفت و بدین وسیله حجت را بر ایشان تمام کرد طرح نموده و آنها را حجت ندانسته و در ابطال دلالت این دو آیه بر عالم ذر و طرح روایات مزبور و مخالفت آنها با ظاهر قرآن وجوهی ذکر کرده‌اند که ذیلا ایراد می‌گردد. </p> <p>1-بنا به مضمون این روایات داستان عالم ذر از دو حال بیرون نیست، یا این است که ذریه را که خداوند از صلب آدم استخراج کرده به آنها عقل داده و سپس مورد خطاب خود قرار شان داده است، و یا اینکه عقل نداده، اگر عقل نداده پس چگونه مساله توحید را درک نموده و<code class="page" rel="8,406"/> خطاب خداوند را فهمیده‌اند؟ و اگر عقل داده و آن گاه از آنان میثاق گرفته و همین معنا را مبنای صحت تکلیف قرار داده، بایستی هیچ یک از افراد ذریه این میثاق را فراموش نکنند، چون به نفس آیه شریفه که می‌فرماید: <span class="aya" rel="7_172" data-words="21-29">أن تقولوا یوم القیامة إنا کنا عن هذا غافلین</span> وقتی اخذ میثاق حجت را تمام می‌کند و مبنای صحت تکلیف می‌تواند باشد که مکلف آن میثاق را به یاد داشته باشد و فراموش نکند، و حال آنکه ما که همان ذریه هستیم جز همین خلقت دنیوی خود چیزی از عالم ذر بخاطر نداریم، و این خود شاهد است که منظور آیه شریفه جز همین موقف دنیایی انسان و احساس حاجتش به ربی که مالک و مدبر او و رب هر چیز دیگری باشد چیز دیگری نیست. </p> <p>2-معقول نیست که از تمامی عقلا و گروه بی‌شمار آنان یک نفر یافت نشود که خاطرات عالمی را که دیده و شناخته به یادش نمانده باشد، و حال آنکه این خاطره دورتر از خاطرات دنیایی بهشتیان نیست، بهشتیان بطوری که قرآن کریم در چند جا حکایت کرده خاطرات دنیایی خود را از یاد نمی‌برند، از آن جمله فرموده: <span class="aya" rel="37_51" data-words="1-7">قال قائل منهم إنی کان لی قرین...</span><span class="footnote" rel="1" title="گوینده‌ای از ایشان گفت مرا دوستی بود سوره صافات آیه ۵۱">*</span> و نظیر آن را از اهل دوزخ حکایت کرده و فرموده: <span class="aya" rel="38_62" data-words="1-11">و قالوا ما لنا لا نری رجالا کنا نعدهم من الأشرار</span><span class="footnote" rel="2" title="و گفتند چه شده است ما را که نمی‌بینیم مردانی را که ایشان را از اشرار می‌شمردیم سوره ص آیه ۶۲">*</span> و همچنین آیات دیگر. </p> <p>و اگر جایز باشد که چنین جمعیت بی‌شماری خاطره خود را فراموش کنند چرا جایز نباشد بگوییم خداوند در روزگار گذشته مردم را مکلف به تکالیفی کرده و پس از مرگ دوباره ایشان را زنده کرده تا جزا و پاداش آن روزشان را بدهد، و مردم آن زندگی اول خود را فراموش کرده و این زندگی که دارند زندگی دوم ایشان است، و خلاصه، لازمه این حرف صحت گفتار تناسخی‌ها است که می‌گویند معاد عبارت است از بیرون شدن جان از کالبد یک انسان و حلول او در یک کالبد دیگر و کیفر و پاداش دیدن در این کالبد . </p> <p>3-روایاتی که می‌گوید خداوند ذریه آدم را از صلب آدم اخذ و از آنان میثاق گرفته مخالف ظاهر آیه‌ای است که می‌فرماید: پروردگار تو از بنی آدم گرفت <em>و نفرمود: </em> از آدم گرفت و نیز آیه شریفه‌ای که می‌فرماید از پشت‌های ایشان <em>و نفرمود: </em> از پشت او و نیز می‌فرماید: <em>ذریه ایشان را</em> و نفرموده <em>ذریه او را</em> ، علاوه بر این، آیه شریفه می‌فرماید:     <code class="page" rel="8,407"/> پروردگار تو اینکار را به این خاطر کرد که روز قیامت نگویند ما از این مطلب غافل بودیم، و یا بگویند: پدران ما قبل از ما شرک ورزیده‌اند و ما را که نسل بعد از ایشانیم چنین بار آورده‌اند و لازمه این کلام این است که بتوان برای ذریه پدران مشرکی فرض کرد، و این معنا شامل فرزندان بلا فصل آدم نمی‌شود، چون پدر ایشان مشرک نبوده است. </p> <p>و از همین جهت بعضی از مفسرین ناچار شده‌اند بگویند آیه شریفه عام نیست، بلکه تنها مخصوص مشرکینی است که دارای پدران مشرک بوده‌اند و شامل فرزندان بلا فصل آدم و جمیع افراد با ایمان و همچنین مشرکینی که دارای پدران مشرک نبوده‌اند نمی‌شود. </p> <p>4-تفسیر آیه به عالم ذر با جمله‌ <span class="aya" rel="7_173" data-words="3-5">إنما أشرک آباؤنا</span> -که حکایت کلام ذریه است- منافات دارد، برای اینکه این جمله دلالت دارد بر اینکه ذریه، پدران مشرکی داشته‌اند و این با وجود دسته جمعی تمام افراد بشر در یک جا و به یک وجود منافات دارد. </p> <p>5-اشکالی است که بعضی از مفسرین کرده و گفته‌اند: روایات عالم ذر همه مقبول و صحت آنها مسلم است، الا اینکه مربوط به آیه مورد بحث نیست، و داستانی که در این روایات راجع به عالم ذر آمده حکایت عملی است که خدای سبحان قبل از ایجاد بنی آدم در باره ایشان انجام داده تا بدین وسیله افراد بشر در معرفت ربوبیتش دارای عرق و فطرتی بوده باشند هم چنان که در روایت آمده که: بنی نوع بشر بر فطرت توحید بدنیا می‌آیند. و نیز گفته شده که: نعمت‌های بهشتی اطفالی که در سن طفولیت از دنیا رفته‌اند بخاطر ایمانی است که در عالم ذر آورده‌اند. </p> <p>و اما آیه شریفه ربطی به این مطلب که در روایات آمده ندارد، آیه شریفه در مقام بیان این است که با اخذ میثاق، حجت خدا در روز قیامت تمام است، و مردم نمی‌توانند بگویند: پروردگارا تو ما را در عالم ذر و آن روزی که از صلب آدم بیرونمان آوردی بر نفوسمان گواه گرفتی و ما آن روز مانند امروز که روز قیامت است به ربوبیت تو یقین داشتیم لیکن در دنیا که مکان تکلیف و عمل بود آن موقف اشهاد را از یاد ما بردی و ما را در شناختن ربوبیت به عقولمان واگذار کردی، یک دسته عقل‌هایشان به ربوبیت تو حکم کرد، دسته دیگری عقلشان آن را انکار نمود، هم دسته اول دلیل عقلی داشتند هم دسته دوم، بنا بر این گناه ما چیست؟ ما که نمی‌توانستیم به مشاهده، تو را ببینیم و تو چنین چشمی به ما نداده بودی، ما بودیم و عقل‌مان، آن هم در پاره‌ای مسائل واقع را درک می‌کرد و در پاره‌ای از مسائل به خطا می‌رفت. </p> <p>6-آیه شریفه نسبت به آن مطلبی که روایات دلالت بر آن دارد حاجت ندارد، و طوری نیست که نتوان آن را به محمل دیگری حمل کرد، بلکه ممکن است آن را حمل بر تمثیل<code class="page" rel="8,408"/> (مجسم جلوه دادن معنا) نمود و روایات هم از حیث سند طوری نیستند که بتوانند مفسر آیه باشند، زیرا یا مرفوعه است و روات آخر سند در آنها ذکر نشده، و یا موقوفه است و مروی عنه ذکر نشده، و اینگونه روایات حجت نیستند. </p> <p>این بود پاره‌ای از اشکالاتی که مفسرین بر دلالت آیه و حجیت روایات دال بر عالم ذر ایراد کرده‌اند، و قائلین به عالم ذر که عبارتند از همه علمای حدیث و جمعی از مفسرین، همه این اشکالات را جواب داده‌اند، و اینک جواب‌های هر یک از آنها ذیلا از نظر خواننده محترم می‌گذرد. </p> <h3> <span class="title" rel="7_172 7_173 7_174">پاسخ به یکا یک اشکال‌های منکرین عالم ذر</span> </h3> <p> 1-اینکه گفتید: بایستی هیچ یک از ذریه این میثاق را فراموش نکنند صحیح نیست، زیرا فراموش کردن موقف میثاق و خصوصیات آن ضرری به تمامیت حجت نمی‌زند، آنچه ضرر می‌زند فراموش کردن اصل میثاق و از دست دادن معرفت به وحدانیت پروردگار است، و این نه فراموش می‌شود، و نه از صفحه دل زایل می‌گردد، و همین بس است برای تمامیت حجت، به شهادت اینکه اگر جنابعالی بخواهی از شخصی میثاق و عهدی بگیری و او را به خانه خود دعوت نموده و پذیرایی کنی و تا آنجا که قدرت داری برای گرفتن این عهد بیخ گوشش بخوانی، بشارتش دهی، انذارش کنی تا سرانجام عهد را از او بگیری مادامی که این شخص اصل میثاق و عهد را از یاد نبرده باشد، ماخوذ به عهد خود هست، هر چند خصوصیات پذیرایی آن روز منزل تو را فراموش کرده باشد. </p> <p>2-ممتنع بودن اینکه گروه بی‌شمار ذریه، همگی خاطرات عالم ذر را فراموش کنند صرف استبعاد است و هیچ دلیلی بر این امتناع نیست، علاوه بر اینکه اصل میثاق که همان معرفت به ربوبیت پروردگار است فراموش نشده و نمی‌شود، و به یاد داشتن همین مقدار از آن خاطرات برای تمامیت حجت کافی است. و اینکه مساله مورد بحث را با مساله تناسخ قیاس کردید صحیح نیست، زیرا بطلان تناسخ دلیلش منحصر در امتناع فراموش کردن گروه بی‌شمار ذریه نیست، تا اگر این امتناع باطل شد مساله تناسخ صحیح شود، بلکه مساله بطلان تناسخ دلیل دیگری دارد که در جای خود ذکر شده و باید بدانجا مراجعه کرد. و کوتاه سخن، هیچ دلیلی نیست که فراموش کردن خاطرات یک عالم را در یک عالمی دیگر ممتنع بسازد. </p> <p>3-آیه مورد بحث از فرزندان بلا فصل آدم و اینکه ایشان هم از صلب آدم بیرون آمده‌اند ساکت نیست، و جمله‌ <span class="aya" rel="7_172" data-words="1-7">و إذ أخذ ربک من بنی آدم</span> به تنهایی کافی است در اینکه دلالت بر آن بکند، چون کلمه‌ <span class="aya" rel="7_172" data-words="6-7">بنی آدم</span> معنایش این است که از صلب آدم بیرون شده‌اند، و در دلالت بر این معنا هیچ احتیاجی به مئونه بیشتری نیست، و همچنین کلمه ذریه که دلالت می‌کند<code class="page" rel="8,409"/> بر اخراج اولاد اولاد از صلب اولاد و همچنین. پس، از کلمه بنی آدم استفاده می‌شود که خدای تعالی اولاد بلا فصل آدم را از صلب آدم، و از کلمه ذریه استفاده می‌شود که اولاد اولاد او را از صلب اولاد او بیرون آورد تا رسید به آخرین اولاد او، عینا نظیر بیرون آمدن ایشان در دنیا که نشاء توالد و تناسل است. </p> <p>فخر رازی در تفسیر خود از اشکال سوم چنین پاسخ داده که: بیرون آمدن اولاد صلبی آدم از صلب او از ناحیه خبر استفاده می‌شود، هم چنان که بیرون آمدن اولاد اولاد از صلب پدران خود، از ناحیه آیه شریفه بدست می‌آید، پس دلالت مجموع آیه و خبر بر مجموع بنی آدم تمام است. و لیکن همانطوری که خواننده خود ملاحظه می‌کند جواب فخر رازی قانع کننده نیست<span class="footnote" rel="1" title="زیرا نمی‌توان گفت که آیه شریفه از اخذ میثاق از فرزندان بلا فصل آدم ساکت و در دلالت خود ناقص است رجوع شود به تفسیر فخر رازی ج ۱۵ ص ۵۱ ط تهران">*</span>. </p> <p>اما اخباری که می‌گوید: خداوند ذریه آدم را از صلب او بیرون آورده و از آنها میثاق گرفت؟ این اخبار در مقام شرح داستان مزبور است نه در مقام شرح الفاظ آیه تا در آنها اشکال کنید به اینکه با ظاهر قرآن موافق نیست و یا مخالف آن است. </p> <p>و اما اینکه گفتید: و لازمه این کلام این است که بتوان برای ذریه، پدران مشرکی فرض کرد و این معنا شامل فرزندان بلا فصل آدم نمی‌شود و نیز اینکه گفتید: آیه شریفه عام نیست بلکه تنها مخصوص مشرکینی است که دارای پدران مشرک بوده‌اند و فرزندان بلا فصل آدم و جمیع افراد با ایمان و همچنین مشرکینی را که دارای پدران مشرک نبوده‌اند شامل نمی‌شود  اشکال صحیحی نیست، برای اینکه منظور آیه شریفه این است که: خدای سبحان اینکار را کرد تا مشرکین در روز قیامت نگویند: <span class="aya" rel="7_173" data-words="3-5">إنما أشرک آباؤنا...</span> این معنایش این نیست که فرد فرد مشرکین بگویند: <em>إنما أشرک آبائی</em> تا برگشت معنای آیه به این شود که ما اگر اینکار را نمی‌کردیم یک یک افرادی را که می‌خواستیم عذاب کنیم می‌گفتند: من مشرک نشدم بلکه نیاکان من مشرک شدند و من تابع ایشان بودم نه متبوع، غرض آیه شریفه متعلق به چنین معنایی نشده بلکه گفتاری را که نقل کرده کلام مجموع مشرکین است. </p> <p>4-جواب از این اشکال نیز از جواب اشکال قبلی استفاده می‌شود، آیه و روایت هم دلالت دارند بر اینکه خداوند بعد از آنکه جدا کرد بنی آدم را، و پدران را از فرزندان متمایز ساخت آن گاه همه را به حالت جمعیت و وحدت برگردانید. </p> <p>   <code class="page" rel="8,410"/> 5-این معنا خلاف ظاهر بعضی از روایات و خلاف صریح بعضی دیگر آنها است، چون ظاهر آن دسته و صریح این دسته این است که در مقام بیان تاویل آیه است، و اینکه در آخر گفتند: و لیکن در دنیا که مکان تکلیف و عمل بود آن موقف را از یاد ما بردی جوابش از جواب اشکال اول معلوم می‌شود. </p> <p>6-ظهور کلام همین که در معنایی مستقر گردید کافی است در اینکه کلام حجت باشد و موقوف بر این نیست که در آن معنا صراحت داشته باشد، و صرف اینکه ممکن است آیه مورد بحث را حمل بر تمثیل کرد باعث نمی‌شود که حمل بر آن هم بکنیم مگر اینکه بخاطر موانعی نتوانیم بر ظاهرش حمل کنیم و از در ناچاری بگوییم مقصود از آن، تمثیل است، و در آیه مورد بحث چنین مانعی وجود ندارد. </p> <p>و اما اینکه گفتید: روایات ضعیف و غیر قابل اعتماد است چنین نیست، زیرا بعضی از آنها صحیح و بعضی دیگر موثق است، و در بحث روایتی آینده به زودی خواهد آمد که صدور آنها مورد وثوق است. </p> <h3> <span class="title" rel="7_172 7_173 7_174">شرح و بیان مثبتین عالم ذر در مورد آن عالم و اشهاد بنی آدم بر خودشان</span> </h3> <p> این بود خلاصه بحث و اعتراض در باره مفاد آیه که در بین منکرین عالم ذر و مثبتین آن در گرفته، و دقت کامل در آیه و روایات و تامل در آنچه که مثبتین در صدد اثبات آن و منکرین در مقام دفعش هستند ما را وادار می‌کند به اینکه بحث را به یک جهت دیگری غیر آن جهتی که دو فریق نامبرده در آن مشاجره دارند سوق دهیم. </p> <p>آن چیزی که مثبتین از روایت فهمیده و آن را حمل بر آیه نموده و بر اثبات آن همت گمارده‌اند خلاصه‌اش این است که: خدای سبحان بعد از آنکه آدم را به صورت انسانی تمام عیار آفرید نطفه‌هایی را که در صلب او تکون یافته‌و بعدها عین آن نطفه‌ها اولاد بلا فصل او شدند بیرون آورد و از آن نطفه‌ها نطفه‌های دیگری که بعدها فرزندان نطفه‌های اول شدند بیرون کشید، و اجزای آن را تجزیه نموده اجزاء اصلی را از سایر اجزاء جدا ساخت، آن گاه از میان این اجزاء اجزای دیگری را که نطفه سایر اجزاء بودند بیرون آورده و همچنین از اجزاء اجزاء، اجزای دیگری را بیرون آورد و این عمل را آن قدر ادامه داد تا آخرین اجزایی که از اجزاء متعاقبه در تجزیه مشتق می‌شد بیرون آورد، و به عبارت دیگر نخست نطفه آدم را که ماده اصلی بشر است بیرون آورد و آن را با عمل تجزیه به عدد بی‌شمار بنی آدم تجزیه نمود، و نصیبی که بر هر فرد فرد بنی نوع بشر از نطفه پدر بزرگ خود داشتند معلوم کرد، و در نتیجه نطفه‌های مزبور به صورت ذراتی بی‌شمار درآمد. </p> <p>آن گاه خدای سبحان هر یک از این ذرات را به صورت انسانی تام الخلقه و عینا نظیر<code class="page" rel="8,411"/> همان انسان دنیوی که این ذره جزئی از آن است در آورد، بطوری که جزئی که از اجزای زید بود عینا زید شد و جزئی که از اجزای عمرو بود عینا عمرو شد، و همه را جان داد و صاحب عقل کرد، و به آنها چیزی که بتوانند با آن بشنوند و چیزی که بتوانند با آن تکلم کنند و دلی که بتوانند معانی را در آن پنهان و یا اظهار و یا کتمان کنند بداد، حال یا در موقع خلقت آدم این عمل را انجام داد و یا قبل از آن، بهر تقدیر در این موقع خود را به ایشان معرفی کرد و ایشان را مخاطب قرار داد، آنان نیز در پاسخ به ربوبیتش اقرار کردند، چیزی که هست بعضی اقرارشان موافق با ایمان درونیشان بود، و بعضی دیگر نبود. </p> <p>آن گاه بعد از آنکه این اقرار را از ایشان گرفت بسوی موطن اصلی‌شان که همان اصلاب است برگردانید، و همه در صلب آدم جمع شدند در حالی که آن جان و آن معرفت به ربوبیت را دارا بودند، هر چند خصوصیات دیگر آن عالم را، یعنی عالم ذر و اشهاد را فراموش کردند، و هم چنان در اصلاب می‌گردند تا خداوند اجازه خروج بدنیا را به ایشان بدهد، در این موقع به دنیا می‌آیند در حالی که آن معرفت به ربوبیت را که در خلقت نخستین بدست آورده بودند همراه دارند، و لذا با مشاهده احتیاج ذاتی خود حکم می‌کنند به اینکه محتاج رب و مالک و مدبری هستند که امور آنان را اداره می‌کند. </p> <h3> <span class="title" rel="7_172 7_173 7_174">اشکالاتی که بر آنچه مثبتین عالم ذر از آیه و روایات مربوط به عالم ذر فهمیده‌اند وارد است</span> </h3> <p> این آن مطلبی است که آقایان از آیه و روایات فهمیده و در صدد اثبات آن و دفاع از آن بر آمده‌اند، و حال آنکه ضرورت، آن را دفع نموده و قرآن کریم و همچنین روایت بدون شک مخالف آن است، برای اینکه هیچ راهی برای اثبات آن نیست و چطور می‌توان اثبات کرد که یک ذره از ذرات بدن زید-که یک جزء از اجزایی است که از صلب آدم و از طریق نطفه او به فرزندش و از آن فرزند به فرزند فرزندش و همچنین از فرزند چندمین پشت او منتقل به زید شده- عینا خود زید و دارای عقل و ضمیر و ادراک و گوش و چشم زید است، و همین یک ذره از زید است که مورد توجه تکلیف است و برای همین یک ذره اتمام حجت شده و از آن عهد و میثاق گرفته شده است و ثواب و عقاب همه بر او واقع می‌شود؟ و حال آنکه حجت قطعی عقلی و نقلی قائم است بر اینکه انسانیت انسان به نفس او است که امری است ما وراء ماده و حادث به حدوث دنیوی، و در سابق مختصر بحثی از این معنا گذشت. </p> <p>علاوه بر اینکه به بحث قطعی ثابت شده که بطور کلی علوم تصدیقی انسان چه بدیهی آن و چه نظریش که از آن جمله تصدیق به وجود ربی است که مالک و مدبر او است همه بعد از حصول تصوراتی برای انسان حاصل می‌شود، و همه این تصورات و تصدیقات به احساسات ظاهری و باطنی منتهی می‌گردد، و داشتن این احساسات موقوف بر وجود ترکیب مادی دنیوی<code class="page" rel="8,412"/> است، این است حال علوم حصولی که یکی از آنها تصدیق به وجود ربی است که قائم به رفع حوائج انسان است. </p> <p>علاوه، این حجتی را که خداوند بر انسان تمام کرده اگر تمامیتش موقوف به داشتن عقل و معرفت هر دو باشد، پس عقل از ذره انسان موقعی که به موطن اصلیش که همان صلب است برگشته تا موقعی که دوباره به دنیا بیاید قطعا زایل گشته، و اگر هم کسی بگوید در این فاصله عقل از او مسلوب نشده، می‌گوییم در هنگام طفولیت تا رسیدن به حد بلوغ قطعا از او سلب شده، و همین بس است برای اینکه نظام آن حجت را مختل سازد. و اگر کسی بگوید: تمامیت حجت موقوف به عقل نیست و داشتن معرفت کافی است، در جواب می‌گوییم: اگر چنین است پس چه حاجت به اشهاد و اخذ میثاق؟ و حال آنکه ظاهر آیه این است که اشهاد و اخذ میثاق برای اتمام حجت بوده، پس ناگزیر باید اعتراف کنند که برگشت معنایی که ایشان برای آیه کرده‌اند به آن معنایی است که منکرین عالم ذر برای آیه کرده‌اند. </p> <p>و به بیان دیگر: اگر حجت خدا به مجموع اشهاد و تعریف و اخذ میثاق هر سه تمام می‌شود، پس با فراموش کردن یکی از آنها حجت ناقص خواهد شد، و فرض هم این است که اشهاد و تکلیم و اخذ میثاق فراموش شده، و اگر اشهاد و اخذ میثاق هر دو مقدمه برای تعریف یعنی حصول معرفت است، و همین که معرفت حاصل شد حجت تمام است، هر چند آن دو مقدمه فراموش شده باشد بایستی بگوییم که حجت بر تمامی افراد بشر حتی جنین، کودک، دیوانه و جاهل تمام است، و حال آنکه هیچ عقل و نقلی مساعد این حرف نیست. </p> <p>و اگر گفته شود: آری حصول معرفت در تمام شدن حجت بوسیله آن موقوف است بر حصول عقل و بلوغ و امثال آن، و در عالم ذر هم که این معرفت حاصل شد بوسیله عقل و بلوغ حاصل شده و حجت تمام گشته و لیکن بعد از آن مدتی عقل و بلوغ زایل گشته و معرفت به صورت حجتی ناقص باقی مانده، و بعد از وجود مجددش در دنیا برای بعضی تکمیل شده است، در جواب می‌گوییم: همانطوری که برای حصول عقل در دنیا اسبابی است تکوینی و آن عبارت است از تکرار حوادث خیر و شر و حصول تدریجی ملکه ممیزه بین آن دو بوسیله تجارب، و عقل از مشاهده این حوادث متکرر و بدست آوردن تجربه به تدریج دارای ملکه ممیزه میان خیر و شر می‌شود، و این سیر تدریجیش از یک طرف به حد کمال عقل منتهی می‌گردد و از طرفی دیگر به حد ضعفی که خیلی قابل اعتنا نیست، همچنین برای معرفت نیز اسباب و مقدماتی است که آن را برای آدمی فراهم می‌سازد، و بدون آن مقدمات بدست آدمی نمی‌آید، و وقتی معرفت‌هم مانند عقل در همین عالم بوسیله اسبابی که دارد برای انسان حاصل می‌شود چه<code class="page" rel="8,413"/> احتیاجی داشت که خداوند در زمان‌های قبل در یک عالم دیگری انسان را خلق کند و حجت را بر او تمام نماید، و حال آنکه در همین دنیا حجت بر او تمام می‌شد. </p> <p>از همه اینها گذشته این عقلی که حجت بدون آن تمام نمی‌شود و اشهاد و اخذ میثاق بدون آن صحیح نیست حتی در عالم ذر، عقل عملی است که جز در ظرف دنیا و زندگی در آن که زندگی اجتماعی است حاصل نمی‌شود، آری، در این زندگی است که حوادث خیر و شر تکرار گشته و عواطف و احساسات باطنی انسان بسوی جلب نفع و دفع ضرر تهییج شده، و بخاطر آن به فعالیت می‌افتد و اعمالی متعاقب هم انجام می‌دهد یکی به خطا می‌رود در جای دیگر راه صواب را می‌پیماید، تا به تدریج در تشخیص صواب از خطا و خیر از شر و نفع از ضرر مهارتی کسب می‌کند، و اما آن زندگی که آقایان فرض کرده و آن را عالم ذر نامیده‌اند آنجا جای عقل عملی نیست، زیرا شرایط و اسباب حصول آن در آنجا فراهم نیست. </p> <p>و اگر دامنه فرض را توسعه داده و فرض کنند که در آنجا نیز همه اسباب و شرایطی که در اینجا برای حصول عقل عملی فراهم است فراهم بوده-هم چنان که از کلماتشان بر می‌آید که چنین فرضی را نیز تصور کرده‌اند-به ظواهر روایاتی که می‌گوید خداوند در آن عالم بشر را به توحید دعوت کرد بعضی با زبانی که موافق دلشان بود جواب دادند و بعضی به ظاهر اجابت کرده و در باطن کفر را نهان داشتند و روایاتی که می‌گوید: خداوند در آن عالم انبیاء و اوصیاء را بر ایشان مبعوث کرد بعضی ایشان را تصدیق و بعضی دیگر تکذیب کردند اتکاء کرده و گفته‌اند: در این عالم هیچ چیزی جاری نمی‌شود مگر آنچه که در آنجا جاری شده است، تازه دنیای دیگری قبل از این دنیا اثبات کرده‌اند نظیر آن دنیایی که قائلین به ادوار و اکوار<span class="footnote" rel="1" title="قائلین به ادوار و اکوار معتقد بودند به اینکه حوادث معلول حرکات فلکی است، و فلک ثوابت در هر دوری که می‌گردد یعنی در هر سیصد و شصت هزار سال آن حوادث را همانطور که در دور قبلش داشت بدون هیچ اختلافی از نو شروع می‌کند">*</span> اثبات کرده‌اند که آن نیز محتاج به یک عالم ذر دیگری است تا حجت را بر انسان‌های آن عالم تمام کند، چون بحسب فرض هیچ فرقی میان این عالم که ما در آن هستیم با عالم ذری که آقایان اثبات می‌کنند نیست، و وقتی اتمام حجت در این عالم محتاج به عالم ذر باشد آن عالم ذر نیز در تمامیت حجت محتاج به عالم ذر دیگری خواهد بود بدون کمترین فرق. </p> <p>علاوه بر این، اگر انسان در دارا شدن معرفت محتاج باشد به اینکه قبل از موجود شدنش در نشئه دنیوی در عالم دیگری به وجود ذری موجود شود و دوره اشهاد و اخذ میثاق را در آن عالم   <code class="page" rel="8,414"/> طی نماید تا در این عالم دارای معرفت به ربوبیت پروردگار شود باید هیچ فردی از افراد انسان از این قانون کلی مستثناء نباشد، و حال آنکه آدم و حوا استثناء شدند. اگر بگویی این استثناء بخاطر فضیلتی بوده که آن دو دارا بوده‌اند، می‌گوییم در میان ذریه آن دو افرادی به وجود آمده‌اند که دارای فضائل بیشتری بودند، و اگر بگویی برای این بوده که خلقت آن دو در آن روز خلقتی تام و کامل و در حین موجود شدن توأم با معرفت به وجود آمدند و به همین جهت محتاج نبودند به اینکه به وجود ذری احضار شوند، می‌گوییم همه ذریات ایشان نیز در ظرف خاص به خود دارای خلقت تام و کامل بوده و هستند، ممکن بود خداوند همه افراد را در هنگام به وجود آمدن توأم با معرفت به وجود بیاورد، چطور شد که آن دو اینطور به وجود آمدند و ذریه‌شان محتاج شدند به اینکه قبل از عالم خلقت در عالم ذر موجود شده و دارای معرفت شوند؟. </p> <p>این جهات اشکالی بود که بر مساله عالم ذر و وجود ذری که آقایان آن را از روایات فهمیده‌اند وارد می‌شود، و هیچ بحث علمی قادر بر حل آنها نیست و به هیچ وجه نمی‌توان آیه و روایات را بر آن حمل کرد، حتی بنا بر عادت قوم که همیشه مدلول روایت را بر قرآن تحمیل می‌کنند و موافقت لفظ آیه را لازم نمی‌دانند، زیرا این عادت هر چند صحیح نیست در جایی است که روایت بر معنای قابل قبولی دلالت بکند و لیکن الفاظ آیه با آن معنا مساعد نباشد، و اما در معنای مورد بحث ما که معنای محالی است ممکن نیست روایتی دلالت بر آن کند، هم چنان که آیه شریفه دلالتی بر آن ندارد، همه این حرفها در قبال نظریه دانشمندان غیر حشویه و غیر از برخی از محدثین است، و اما حشویه و برخی از محدثین که حجیت عقل ضروری را در قبال روایت باطل نموده و بهر روایت واحدی هر چند مخالف با برهان عقل باشد تمسک می‌جویند، و با چنین روایات معارف یقینی را اثبات می‌کنند ما با ایشان هیچ بحثی نداریم. </p> <p>این بود اعتراضاتی که بر مثبتین عالم ذر وارد است. </p> <h3> <span class="title" rel="7_172 7_173 7_174">سخن منکرین عالم ذر و بیان عدم سازگاری آن با سیاق آیه شریفه</span> </h3> <p> باقی ماند کلام در گفته‌های منکرین آن، که گفته‌اند: آیه شریفه اشاره می‌کند به وضع و حالتی که انسان در این زندگی دنیایی دارد، و آن عبارت از این است که خدای سبحان یک یک افراد انسان را از اصلاب و ارحام به سوی مرحله انفصال و جدایی از پدران بیرون آورده و در آنان معرفت به ربوبیت خود و احتیاج به خود را ترکیب کرده است، گوئیا بعد از آنکه متوجه‌شان کرد به اینکه مستغرق در احتیاجند روی به ایشان کرده و می‌فرماید: آیا من پروردگار شما نیستم؟ و ایشان هم بعد از شنیدن این خطاب به زبان حال جواب داده‌اند به اینکه بلی، تویی پروردگار ما و ما به این معنا شهادت می‌دهیم . خدای تعالی این سؤال و جواب درونی را در درون دل فرد فرد انسانها جای داد تا حجت را بر ایشان تمام کند و عذر<code class="page" rel="8,415"/> ایشان و حجتشان را از کار بیندازد و دیگر نتوانند بگویند: ما معرفتی به این معنا نداشتیم و این میثاق ماخوذ در سراسر دنیا و ما دام که انسانی به وجود می‌آید ادامه داشته و با جریان او جریان دارد. </p> <p>کلامی که ما در این گفتار داریم این است که سیاق آیه مساعد با آن نیست، برای اینکه خدای تعالی آیه شریفه را با جمله‌ <span class="aya" rel="7_172" data-words="1-4">و إذ أخذ ربک</span> افتتاح کرده و از ظرف وقوع این داستان به لفظ <em>اذ زمانی که</em> تعبیر فرموده، و این تعبیر دلالت دارد بر اینکه این داستان در زمان‌های گذشته و یا در یک ظرف محقق الوقوعی مانند آنها صورت گرفته است، نظیر تعبیری که در جمله‌ <span class="aya" rel="5_116" data-words="1-12">و إذ قال الله یا عیسی ابن مریم أ أنت قلت للناس</span>... <span class="aya" rel="5_119" data-words="1-7">قال الله هذا یوم ینفع الصادقین صدقهم</span><span class="footnote" rel="1" title="و چون خدا گفت ای عیسی پسر مریم آیا تو به مردم گفته‌ای غیر خدا، من و مادرم را دو خدا گیرید؟ خدا گفت: این روزی است که راست گفتن راست‌گویان سودشان می‌دهد سوره مائده آیه ۱۱۶">*</span> کرده، و با اینکه داستان در زمان آینده رخ می‌دهد بخاطر اینکه رخ دادنش حتمی است از ظرف وقوع آن به لفظ <em>اذ</em> تعبیر کرده. </p> <p>و با در نظر گرفتن اینکه مورد خطاب در آیه رسول خدا و یا او و غیر او است به شهادت اینکه می‌فرماید: <span class="aya" rel="7_172" data-words="21-24">أن تقولوا یوم القیامة</span> تا در قیامت نگویید ، از آقایان می‌پرسیم با اینکه خطاب متوجه ما شنوندگان و مخاطبین به آیات قرآنی است و خطاب به گفته شما هم خطابی است دنیوی و مربوط به ما اهل دنیا و ظرفی هم که به آن اتکاء شده زمان زندگی دنیایی ما و یا زندگی نوع بشر و مدت اقامت او در زمین است، و خلاصه ظرف داستان مورد بحث آیه عین ظرف وجودنوع انسان در دنیا است با این حال چرا از این ظرف به لفظ <em>اذ</em> تعبیر فرمود؟ و حال آنکه هیچ مصححی برای تعبیر به این لفظ نیست، چون همانطور که گفته شد لفظ مزبور دلالت دارد بر اینکه داستان، قبل از نقل آن واقع شده است، عنایت دیگری از قبیل تحقق وقوع و امثال آن هم در کار نیست تا مصحح آن باشد. </p> <p>پس اینکه فرمود: <span class="aya" rel="7_172" data-words="1-10">و إذ أخذ ربک من بنی آدم من ظهورهم ذریتهم</span> چنان که دلالت دارد بر خلقت نوع انسان به نحو تولید و بیرون کشیدن فردی از فرد دیگر و به راه انداختن افراد بی‌شمار از افراد انگشت شمار به همین نحوی که ما مشاهده می‌کنیم و می‌بینیم که همواره نسل‌های متعاقب وجود نوع انسان را حفظ می‌کند در عین حال دلالت دارد بر اینکه داستان یک نوع تقدمی بر جریان خلقت و سیر مشهود آن دارد. </p> <h3> <span class="title" rel="7_172 7_173 7_174">عالم ذر، نشاه انسانی متقدم بر نشاه دنیوی است، نه به تقدم زمانی</span> </h3> <p> فراموش نشود که گفتیم آن تقدمی که آقایان فرض کرده و آن را تقدم زمانی گرفته و   <code class="page" rel="8,416"/> گفته بودند: خداوند اولین فرد از این نوع را گرفته و ماده نطفه‌ای که منشا نسل و ذریه این نوع است از او بیرون کشیده و آن را به عدد افرادی که از این نوع تا قیامت به وجود می‌آیند تجزیه نموده و به عین آن لباس و قالبی که در دنیا به تن می‌کند یعنی با همان عقل، گوش، چشم ضمیر، پشت و شکم و غیره ملبس نموده و او را بر خود شاهد گرفته و از او میثاق می‌ستاند و بعد از گرفتن میثاق دوباره او را به صلب بر می‌گرداند تا نوبت به سیر طبیعیش برسد فرضی است محال و آیه شریفه هم با آن بیگانه است. </p> <p>جز اینکه سر محال بودن آن را نگفتیم، و اینک می‌گوییم آن اشکالی که فرض مزبور را محال می‌سازد مستلزم بودن آن است که انسان با شخصیت دنیاییش دو بار در دنیا موجود شود، یکی بار اول و یکی بار دوم، و این مستلزم این است که شی‌ء واحد بواسطه تعدد شخصیت غیر خودش شود<span class="footnote" rel="1" title="این تعدد شخصیت غیر آن تعدد شخصیتی است که چه بسا علمای فن اخلاق و علم النفس تربیتی به آن اصطلاح دارند">*</span>، ریشه همه اشکالات این فرض تنها همین است. </p> <p>و اما اینکه انسان و یا غیر انسان در امتداد مسیر بسوی خدا و رجوع به سوی او در عوالم مختلف دارای نظام‌ها و احکام مختلف موجود شود، محال نبوده و بلکه امری است که قرآن کریم آن را علی رغم کفار اثبات می‌کرده است، و علیه کسانی که می‌گویند: <span class="aya" rel="45_24" data-words="3-15">ما هی إلا حیاتنا الدنیا نموت و نحیا و ما یهلکنا إلا الدهر</span> زندگی جز همین زندگانی دنیا نیست، می‌میریم و زنده می‌شویم و جز طبیعت کسی ما را نمی‌میراند زندگی دیگری در قیامت اثبات کرده و فرموده که انسان به عین وجود و شخصیتی که در دنیا دارد در آن عالم موجود می‌شود، در حالی که نظام و احکام آن عالم و آن زندگی غیر از نظام و احکام زندگی دنیا است، و نیز زندگی دیگری در برزخ اثبات کرده که انسان به عین وجود و خصوصیاتش در آن عالم موجود شده و زندگی می‌کند، در حالی که نظام و احکام آن عالم نیز غیر نظام و احکام عالم دنیا است، و در آیه‌ <span class="aya" rel="15_21" data-words="1-13">و إن من شیء إلا عندنا خزائنه و ما ننزله إلا بقدر معلوم</span><span class="footnote" rel="2" title="و هیچ چیز نیست مگر آنکه خزینه‌هایش نزد ما است، و ما نازلش نمی‌کنیم مگر به اندازه معلوم سوره حجر آیه ۲۱">*</span> اثبات کرده که برای هر موجودی در نزد خدای تعالی وجود وسیع و غیر محدودی در خزائن او است، که وقتی به دنیا نازل می‌شود دچار محدودیت و مقدار می‌گردد، برای انسان هم که یکی از موجودات است سابقه وجودی در نزد او و در خزائن او است که بعد از نازل شدن به این نشات محدود شده است. </p> <p>     <code class="page" rel="8,417"/> و در آیه شریفه‌ <span class="aya" rel="36_82-83" data-words="1-16">إنما أمره إذا أراد شیئا أن یقول له کن فیکون، فسبحان الذی بیده ملکوت کل شیء</span><span class="footnote" rel="1" title="امر او چنین است که هر چه را اراده کند بگوید باش آن چیز موجود می‌شود، پس منزه است آن کسی که به دست او است ملکوت هر چیز سوره یس آیه ۸۴">*</span> و همچنین آیه‌ <span class="aya" rel="54_50" data-words="1-7">و ما أمرنا إلا واحدة کلمح بالبصر</span><span class="footnote" rel="2" title="سوره قمر آیه ۵۰">*</span> و نظائر آن اثبات کرده که این وجود تدریجی که برای موجودات و از آن جمله برای انسان است امری است از ناحیه خدا که با کلمه <em>کن</em> و بدون تدریج بلکه دفعة افاضه می‌شود، و این وجود دارای دو وجهه است یکی آن وجه و رویی که به طرف دنیا دارد و یکی آن وجهی که به طرف خدای سبحان دارد، حکم آن وجهی که به طرف دنیا دارد این است که به تدریج از قوه به فعل و از عدم به وجود در آید، نخست بطور ناقص ظاهر گشته و سپس بطور دائم تکامل یابد، تا آنجا که از این نشات رخت بر بسته و به سوی خدای خود برگردد، و همین وجود نسبت به آن وجهی که به خدای سبحان دارد امری است غیر تدریجی بطوری که هر چه دارد در همان اولین مرحله ظهورش دارا است و هیچ قوه‌ای که به طرف فعلیت سوقش دهد در آن نیست. </p> <p>و این دو وجه هر چند دو وجه برای شی‌ء واحدی هستند، لیکن احکامشان مختلف است، و لذا تصور آن محتاج به داشتن قریحه‌ای نازک بین است، و ما آن را در ابحاث سابق خود مقداری شرح داده و شرح مفصل آن را به زودی از نظر خواننده می‌گذرانیم-ان شاء اللَّه-. </p> <p>و مقتضای آیات فوق این است که برای عالم انسانی با همه وسعتی که دارد در نزد خدای سبحان وجودی جمعی باشد، و این وجود جمعی همان وجهه‌ای است که گفتیم وجود هر چیزی به خدای سبحان داشته و خداوند آن را بر افراد افاضه نموده، و در آن وجه هیچ فردی از افراد دیگر غایب نبوده و افراد از خدا و خداوند هم از افراد غایب نیست، چون معقول نیست فعل از فاعل و صنع از صانع خود غایب شود، و این همان حقیقتی است که خداوند از آن تعبیر به ملکوت کرده و فرموده: <span class="aya" rel="6_75" data-words="1-12">و کذلک نری إبراهیم ملکوت السماوات و الأرض و لیکون من الموقنین</span><span class="footnote" rel="3" title="بدینسان ملکوت آسمانها و زمین را به ابراهیم بنمودیم که از اهل یقین شود سوره انعام آیه ۷۵">*</span> و آیه شریفه‌ <span class="aya" rel="102_5-7" data-words="1-11">کلا لو تعلمون علم الیقین، لترون الجحیم، ثم لترونها عین الیقین</span><span class="footnote" rel="4" title="بس کنید که اگر به علم یقین می‌دانستید قسم که جهنم را می‌دیدید آن گاه جهنم را به دیده یقین می‌نگریستید یا (خواهید نگریست) سوره تکاثر آیه ۷">*</span> نیز بدان اشاره دارد. </p> <p>و اما این وجه دنیایی انسان که ما آن را مشاهده کرده و می‌بینیم آحاد انسان و احوال و         <code class="page" rel="8,418"/> اعمال آنان به طبقات زمان تقسیم شده، و بر مرور لیالی و ایام منطبق گشته و نیز اینکه می‌بینیم انسان بخاطر توجه به تمتعات مادی‌زمینی و لذائذ حسی از پروردگار خود محجوب شده، همه این احوال متفرع بر وجهه دیگر زندگی است که گفتیم سابق بر این زندگی و این زندگی متاخر از آن است، و موقعیت این نشات در تفرعش بر آن نشات موقعیت <em>یکون</em> و <em>کن</em> در جمله <span class="aya" rel="16_40" data-words="6-10">أن نقول له کن فیکون</span> را دارد. </p> <p>و به این بیان روشن گردید که این نشات دنیوی انسان مسبوق است به نشات انسانی دیگری که عین این نشات است، جز اینکه آحاد موجود در آن، محجوب از پروردگار خود نیستند، و در آن نشات وحدانیت پروردگار را در ربوبیت مشاهده می‌کنند، و این مشاهده از طریق مشاهده نفس خودشان است نه از طریق استدلال، بلکه از این جهت است که از او منقطع نیستند، و حتی یک لحظه او را غایب نمی‌بینند، و لذا به وجود او و به هر حقی که از طرف او باشد اعتراف دارند. آری، قذارت شرک و لوث معصیت از احکام این نشات دنیایی است، نه آن نشات، آن نشات قائم به فعل خدا است، و جز فعل خدا کس دیگر فعلی ندارد -دقت فرمایید-. </p> <p>خواننده محترم اگر در آیه مورد بحث یعنی آیه‌ <span class="aya" rel="7_172" data-words="1-10">و إذ أخذ ربک من بنی آدم من ظهورهم ذریتهم...</span> به خوبی دقت بفرماید خواهد دید که آیه اشاره می‌کند به تفصیل حقیقتی که آیات فوق بطور اجمال به آن اشاره داشت، اشاره می‌کند به یک نشات انسانی که سابق بر نشات دنیایی او است، این نشات است که خداوند در آن بین افراد نوع انسان تفرقه و تمایز قرار داده و هر یک از ایشان را بر نفس خود شاهد گرفته است که‌ <span class="aya" rel="7_172" data-words="15-17">أ لست بربکم</span> آیا من پروردگار شما نیستم؟ <span class="aya" rel="7_172" data-words="18-19">قالوا بلی</span> گفتند آری این است معنای آیه شریفه و دیگر آن اشکالاتی که بر کلام مثبتین عالم ذر وارد می‌شد بر آن وارد نمی‌شود، ایشان از آیه و روایات، عالم ذری فهمیده بودند که تقدم زمانی بر این عالم دارد، لیکن در معنایی که ما از آیه شریفه و از سایر آیات فهمیدیم تقدم زمانی نیست، نشاتی است که به حسب زمان هیچ انفکاک و جدایی از نشات دنیوی ندارد، بلکه با آن و محیط به آن است، و تقدمی که بر آن دارد مانند تقدم <em>کن</em> بر <em>فیکون</em>  است، پس آن محذورها و اشکالاتی که در تقدم زمانی بود در این وجه راه ندارد. </p> <p>و همچنین اشکالاتی هم که بر گفتار منکرین عالم ذر در تفسیر آیه مورد بحث وارد می‌شد بر این وجه وارد نمی‌شود، ایشان آیه شریفه را به حالت وجود نوع انسانی در نشات دنیا تفسیر کرده بودند، و ما بر کلام ایشان اشکال کرده و گفتیم: این توجیه مخالف با جمله‌ <span class="aya" rel="7_172" data-words="1-4">و إذ أخذ ربک</span> است، و نیز مستلزم این است که اشهاد را مجازا حمل بر تعریف کنیم و نیز سؤال<code class="page" rel="8,419"/> <span class="aya" rel="7_172" data-words="15-17">أ لست بربکم</span> و جواب‌ <span class="aya" rel="7_172" data-words="18-20">قالوا بلی شهدنا</span> را حمل بر زبان حال کنیم، و حال آنکه چنین نیست، و این گفت و شنود مربوط به نشات دنیا نبوده بلکه ظرف آن سابق بر ظرف دنیا است، و اشهاد هم معنای حقیقیش اراده شده، و خطاب هم زبان حال نیست بلکه خطاب حقیقی است. </p> <p>و نیز معنایی که ما برای آیه کردیم معنای تحمیلی نبوده، بلکه معنایی است که آیه شریفه از آن تأبی ندارد، و سایر آیات هم به شرطی که به یکدیگر ضمیمه شود اشاره به آن دارد. </p> <p>و اما روایات-به زودی خواهد آمد که پاره‌ای از آنها مانند آیه شریفه دلالت دارد بر اصل تحقق این نشات انسانی، و بعضی دیگر دارد که خداوند برای آدم از این نشات انسانی پرده برداری نموده و ملکوت عالم انسانی و اشهاد و اخذ میثاقی را که در آن واقع شده به وی نشان داده، همانطوری که ملکوت آسمانها و زمین را به ابراهیم نشان داده است. </p> <p>اینک خواننده گرامی را به انتظار رسیدن بحث روایتی گذاشته و به تفسیر آیه باز می‌گردیم. </p> <p> <span class="aya" rel="7_172" data-words="1-4">و إذ أخذ ربک</span> یعنی بیان سابق را برای اهل کتاب تتمیم نموده و داستان اخذ میثاق را بر ایشان نقل کن و یا برای مردم نقل کن آن بیانی را که این سوره بخاطر آن نازل شده و آن این است که برای خدا عهدی است بر گردن بشر که از آن عهد بازخواست خواهد کرد، و اینکه بیشتر مردم با اینکه حجت بر ایشان تمام شده به آن عهد وفا نمی‌کنند. </p> <p>ذکر کن برای مردم موطنی را که در آن موطن خداوند از بشر از صلب‌هایشان ذریه‌شان را گرفت، بطوری که احدی از افراد نماند مگر اینکه مستقل و مشخص از دیگران باشد، و همه در آن موطن جدا جدای از هم اجتماع نمودند، و خداوند ذات وابسته به پروردگارشان را به ایشان نشان داد، و علیه خود گواهشان گرفت، و ایشان در آن موطن غایب و محجوب از پروردگارشان نبوده و پروردگارشان هم از ایشان محجوب نبود، بلکه به معاینه دیدند که او پروردگارشان است، هم چنان که هر موجود دیگری به فطرت خود و از ناحیه ذات خود پروردگار خود را می‌یابد بدون اینکه از او محجوب باشد. </p> <p>و این معنا، ظاهر برخی از آیات قرآنی از قبیل آیه‌ <span class="aya" rel="17_44" data-words="10-21">و إن من شیء إلا یسبح بحمده و لکن لا تفقهون تسبیحهم</span><span class="footnote" rel="1" title="و هیچ چیز نیست مگر اینکه به ستایش او، او را تسبیح می‌گوید و لیکن شما تسبیح آنها را نمی‌فهمید سوره اسری آیه ۴۴">*</span> است. </p> <p>   <code class="page" rel="8,420"/> <span class="aya" rel="7_172" data-words="15-20">أ لست بربکم قالوا بلی شهدنا</span> -همانطوری که گفتیم این خطاب و جواب از باب زبان حال نیست، بلکه خطابی است حقیقی و کلامی است الهی، مگر کلام چیست؟ کلام عبارت است از القائاتی که بر معنای مورد نظر دلالت کند و خدای تعالی هم کاری کرده و در نهاد بشر القائاتی کرده است که بشر مقصود خدا را از آن فهمیده و درک می‌کند که باید به ربوبیت پروردگارش اعتراف نموده و به این عهد ازلی وفا کند. </p> <p> <span class="aya" rel="7_172" data-words="21-29">أن تقولوا یوم القیامة إنا کنا عن هذا غافلین</span> خطاب در این جمله به مخاطبین در جمله <span class="aya" rel="7_172" data-words="15-17">أ لست بربکم</span> و به همان کسانی است که گفتند: <span class="aya" rel="7_172" data-words="19-20">بلی شهدنا</span> و به مقتضای این آیه بشر در قیامت اشهاد و خطاب خدا و اعتراف خود را به معاینه می‌بیند و درک می‌کند، هر چند در دنیا از آن و از ما سوای معرفت غافل بوده آری، در روز قیامت که بساط بر چیده می‌شود و شواغلی که انسان را از اشهاد و خطاب خدا و اعتراف درونی خود غافل می‌ساخت از بین می‌رود و پرده‌هایی که میان بشر و پروردگارش حائل بود برچیده می‌شود، بشر به خود می‌آید و دوباره این حقایق را به مشاهده و معاینه درک می‌کند، و آنچه را که میان او و پروردگارش گذشته بود به یاد می‌آورد. </p> <p>احتمال هم دارد که خطاب در آیه راجع به ما باشد که مخاطب به آیات قرآنی هستیم، و بخواهد بفرماید: ما این عمل را با شما گروه مخاطبین انجام دادیم تا فردای قیامت چنین و چنان نگویید، و لیکن احتمال اول به ذهن نزدیک‌تر است، و قرائت <em>ان یقولوا</em> -به لفظ غیبت- هم آن احتمال را تایید می‌کند. </p> <p><code class="aya" rel="7_173"/> <span class="aya" rel="7_173" data-words="1-7">أو تقولوا إنما أشرک آباؤنا من قبل</span> این جمله حکایت حجتی است که بنا به فرض انحصار اشهاد و اخذ میثاق در پدران ممکن بود فرزندان (ذریه) به آن تمسک کنند، هم چنان که جمله <em>أن تقولوا</em> حجت جمیع مردم از پدران و فرزندان است که به فرض ترک اشهاد ممکن بود به آن استدلال نمایند. </p> <p>و پر واضح است که اگر فرض کنیم خداوند اشهاد و اخذ میثاق را در آن نشات بکلی ترک می‌کرد لازمه‌اش این می‌شد که احدی از افراد ذریه در این نشات به خدای تعالی معرفت پیدا نکند، برای اینکه آن نشات نشاتی است که میان بشر و پروردگارش حائلی نیست، و اگر فرضا در آنجا کسی به ربوبیت پروردگارش علم پیدا کند همین علم، خود اشهاد و اخذ میثاق است، به خلاف این نشات که بخاطر محجوب بودن بشر تنها راه علمش از طریق استدلال است، و تنها بدین وسیله می‌تواند به ما ورای حجاب پی ببرد. </p> <p>بنا بر این، اگر در آن نشات بالنسبه به ذریه اشهاد و اخذ میثاق واقع نمی‌شد لازمه‌اش<code class="page" rel="8,421"/> این بود که احدی از افراد ذریه اصلا راهی به سوی معرفت ربوبیت نداشته باشند، و آن وقت معصیت شرک از ایشان فرض نداشت، زیرا اگر هم مشرک می‌شدند شرکشان عمل پدرانشان محسوب می‌شد، چون راهی جز پیروی از پدران و بار آمدن کورکورانه بر شرک آنان نداشتند، آن وقت صحیح بود بگویند: <span class="aya" rel="7_173" data-words="3-17">إنما أشرک آباؤنا من قبل و کنا ذریة من بعدهم أ فتهلکنا بما فعل المبطلون</span>. </p> <p><code class="aya" rel="7_174"/> <span class="aya" rel="7_174" data-words="1-7">و کذلک نفصل الآیات و لعلهم یرجعون</span>  <em>تفصیل آیات</em> به معنای جدا کردن آنها از یکدیگر است تا معنا و مدلول هر یک در جای خود روشن شود، و در اثر اختلاط آنها مختلط نگردد، و اینکه فرمود: <span class="aya" rel="7_174" data-words="5-7">و لعلهم یرجعون</span> عطف است بر مقدر و تقدیر آیه این است که: ما آیات را تفصیل دادیم به منظور فلان و فلان و اینکه شاید ایشان از باطل به سوی حق بازگشت کنند. </p> <h3>بحث روایتی‌ <span class="title" rel="7_172 7_173 7_174"> (روایاتی در تفسیر آیه ذر، اخراج بنی آدم، اخذ میثاق از آنان و اشهاد آنان) </span> </h3> <p> در کافی به سند خود از زراره از حمران از ابی جعفر (ع) روایت کرده که فرمود: موقعی که خداوند تبارک و تعالی خلق را می‌آفرید نخست آبی گوارا و آبی شور و تلخ آفرید و آن دو را بهم آمیخت، و از روی زمین خاکی بر گرفت و آن را به شدت مالش داد، سپس به اصحاب یمین که در آن روز به صورت ذراتی جاندار در جنبش بودند فرمود: بسوی جنت شویدکه مرا در این امر باکی نیست، و به اصحاب شمال فرمود: بسوی آتش شوید و مرا در این امر باکی و اعتنایی نیست، آن گاه فرمود: آیا من پروردگار شما نیستم؟ <span class="aya" rel="7_172" data-words="18-29">قالوا بلی شهدنا أن تقولوا یوم القیامة إنا کنا عن هذا غافلین...</span><span class="footnote" rel="1" title="کافی ج ۲ ص ۸ ح ۱">*</span> و نیز به سند خود از عبد اللَّه بن سنان از ابی عبد اللَّه (ع) روایت کرده که گفت: از آن جناب پرسیدم این کدام فطرت است که آیه شریفه‌ <span class="aya" rel="30_30" data-words="5-10">فطرت الله التی فطر الناس علیها</span> از آن یاد کرده؟ فرمود: اسلام است که خداوند بشر را در موقعی که از او بر توحید خود میثاق می‌گرفت به کافر و مؤمن فرمود: <span class="aya" rel="7_172" data-words="15-17">أ لست بربکم</span> بشر را بر فطرت اسلام خلق کرد<span class="footnote" rel="2" title="کافی ج ۲ ص ۱۲ ح ۲">*</span>. </p> <p>و در تفسیر عیاشی و خصائص سید رضی از اصبغ بن نباته از علی بن ابی طالب     <code class="page" rel="8,422"/> (ع) روایت شده که گفت: وقتی ابن الکواء نزد آن حضرت آمد و عرض کرد: یا امیر المؤمنین مرا خبر ده از خدای تعالی و اینکه آیا قبل از موسی با کسی از اولاد آدم تکلم کرده؟ حضرت فرمود: خداوند با جمیع مخلوقات خود تکلم کرده چه خوب آنان و چه بدشان، و همه جواب او را داده‌اند، این معنا بر ابن الکواء گران آمد و مقصود امام را نفهمید و لذا پرسید چطور یا امیر المؤمنین؟ حضرت فرمود: مگر کتاب خدا را نخوانده‌ای که به پیغمبر خود می‌فرماید: <span class="aya" rel="7_172" data-words="1-19">و إذ أخذ ربک من بنی آدم من ظهورهم ذریتهم و أشهدهم علی أنفسهم أ لست بربکم قالوا بلی</span> اگر این آیه را خوانده‌ای باید بدانی که خداوند کلام خود را به جمیع افراد بنی آدم شنوانده و ایشان هم جواب او را داده‌اند. ای ابن کواء!جمله‌ <span class="aya" rel="7_172" data-words="18-19">قالوا بلی</span> جواب بنی آدم است، خداوند به بنی آدم فرمود: بدرستی منم معبود یکتا، معبودی نیست جز من و منم رحمان و رحیم پس اقرار آوردند به اطاعت و ربوبیت، و رسل و انبیاء و اوصیای انبیاء را از دیگران جدا کرد و بشر را مامور به اطاعتشان کرد، بشر نیز در عهد ازل به همه اینها اقرار نمود، موقعی که اقرار می‌کردند ملائکه ناظر بودند و گفتند: ای بنی آدم ما علیه شما گواه شدیم تا در قیامت نتوانید بگویید ما از این امر غافل بودیم<span class="footnote" rel="1" title="تفسیر عیاشی ج ۲ ص ۴۱ ح ۱۱۶ و خصائص ص ۶۳">*</span>. </p> <p>مؤلف: این روایت مانند روایت قبلی و بعضی از روایاتی که بعدا نقل می‌شود تنها مطلق اخذ میثاق را ذکر می‌کند و متعرض بیرون آوردن ذریه از صلب آدم و نشان دادن خویش به ایشان نشده. </p> <p>و گویا تشبیه <em>ذریه</em> به <em>ذر</em> که در بعضی از روایات آمده به منظور فهماندن کثرت ذریه است، نه خردی آنها و اینکه از کوچکی حجم به اندازه ذر بودند، و از آنجا که این تعبیر در روایات بسیار و مکرر وارد شده از این رو این نشات را <em>عالم ذر</em> نامیده‌اند. </p> <p>و این روایت به خوبی دلالت دارد بر اینکه سؤال و جواب مزبور گفتگوی حقیقی بوده نه صرف زبان حال. </p> <p>و نیز دلالت دارد بر اینکه عهد مزبور تنها بر ربوبیت پروردگار گرفته نشده بلکه اقرار به نبوت انبیاء و سایر عقاید حقه نیز جزو آن پیمان بوده است، و همه اینها مؤید بیان سابق ما است. </p> <p>و نیز در تفسیر عیاشی از رفاعة روایت شده که گفت: از حضرت صادق (ع) معنای آیه‌ <span class="aya" rel="7_172" data-words="1-10">و إذ أخذ ربک من بنی آدم من ظهورهم ذریتهم</span> را پرسیدم، فرمود: آری، برای خدا است حجت بر جمیع خلق، و همه را ماخوذ به آن حجت کرد روزی که از همه اینطور میثاق   <code class="page" rel="8,423"/> گرفت-سپس حضرت دست خود را گرفت-و فرمود: این چنین<span class="footnote" rel="1" title="تفسیر عیاشی ج ۲ ص ۳۷ ح ۱۰۳">*</span>. </p> <p><span class="phrase">مؤلف: از ظاهر این روایت بر می‌آید که امام (ع) تنها کلمه <em rel="fa_7_172_3-3" data-sentence="56:71">اخذ</em> را که در آیه است معنا کرده و آن را به معنای احاطه و ملکیت تفسیر نموده.</span> </p> <h3> <span class="title" rel="7_172 7_173 7_174">چند روایت صحیحه که بر وجود عالم ذر دلالت می‌کنند</span> </h3> <p> و در تفسیر قمی از پدرش از ابن ابی عمیر از ابن مسکان از ابی عبد اللَّه (ع) روایت شده که گفت: از آن جناب پرسیدم اشهادی که در آیه‌ <span class="aya" rel="7_172" data-words="1-19">و إذ أخذ ربک من بنی آدم من ظهورهم ذریتهم و أشهدهم علی أنفسهم أ لست بربکم قالوا بلی</span> آمده آیا بطور معاینه بوده؟ فرمود آری، چیزی که هست مردم خصوصیات آن موقف را فراموش کردند، و تنها معرفت را از دست ندادند، و بزودی آن خصوصیات به یادشان خواهد آمد، و اگر معرفت هم از دست می‌رفت احدی نمی‌فهمید که خالق و رازق او کیست، و اشخاصی هم که در این نشات کافر شدند کسانی هستند که در آن نشات ایمان نیاوردند و اقرارشان زبانی بوده، و همانهایند که خداوند در حقشان فرموده: <span class="aya" rel="10_74" data-words="10-17">فما کانوا لیؤمنوا بما کذبوا به من قبل</span> ایمان نخواهند آورد به چیزی که در سابق آن را تکذیب کرده بودند<span class="footnote" rel="2" title="تفسیر قمی ج ۱ ص ۲۴۸">*</span> . </p> <p>مؤلف: این روایت گفتار کسانی را که دلالت آیه را بر اخذ میثاق در عالم ذر انکار کرده و آیه‌ <span class="aya" rel="7_172" data-words="11-17">و أشهدهم علی أنفسهم أ لست بربکم</span> را تفسیر کرده‌اند به اینکه خداوند آیات دال بر ربوبیتش را به ایشان آموخت، رد می‌کند، و روایت از حیث سند صحیحه است و نظیر آن در صراحت و صحت روایت زراره و غیر آن است که ذیلا نقل می‌شود. </p> <p>در کافی از علی بن ابراهیم از پدرش از ابن ابی عمیر از زراره روایت کرده که گفت: مردی از حضرت ابی جعفر (ع) از معنای آیه‌ <span class="aya" rel="7_172" data-words="1-10">و إذ أخذ ربک من بنی آدم من ظهورهم ذریتهم...</span>، سؤال کرد، حضرت در حالی که پدرش هم می‌شنید فرمود: پدرم مرا حدیث کرد که خدای عز و جل قبضه‌ای از خاک یعنی خاکی که آدم را از آن آفریده بود گرفت و آب گوارا و شیرین بر آن بریخت، و تا چهل روز به همان حال بگذاشت و پس از اینکه ورآمده شد گرفته و به شدت مالش داد و از چپ و راست آن ذریه بنی آدم بیرون آمدند، دستور داد تا همه در آتش شوند، اصحاب یمین داخل شدند و آتش بر ایشان سرد و سلام شد، و لیکن اصحاب شمال از داخل شدن در آن خودداری کردند<span class="footnote" rel="3" title="کافی ج ۲ ص ۷ ح ۲">*</span>. </p> <p>       <code class="page" rel="8,424"/> مؤلف: و در این معنا روایات دیگری نیز هست، و گویا امر به در آتش شدن کنایه از داخل شدن در حظیره عبودیت و انقیاد و طاعت است. </p> <p>و نیز در همان کتاب به سند خود از عبد اللَّه بن محمد جعفی و عقبه نقل می‌کند که هر دو از ابی جعفر (ع) روایت کرده‌اند که فرمود: خدای عز و جل خلق را آفرید، به این نحو که دوستان خود را از چیزی آفرید که آن را دوست می‌داشت‌و آن خاک بهشت بود، و دشمنانش را از چیزی آفرید که دشمن می‌داشت و آن خاک جهنم بود، آن گاه هر دو فریق را در ظلال مبعوث کرد، شخصی پرسید ظلال چیست؟ فرمود: نمی‌بینی که سایه‌ات در آفتاب چیزیست و حال آنکه چیزی نیست، سپس انبیاء را با ایشان مبعوث کرد، انبیاء ایشان را به اقرار به خدا دعوت کردند، و این همان کلام خدا است که می‌فرماید: <span class="aya" rel="43_87" data-words="1-7">و لئن سألتهم من خلقهم لیقولن الله</span> سپس ایشان را به اقرار دعوت کردند، بعضی اقرار کردند و بعضی دیگر انکار، آن گاه ایشان را به ولایت ما دعوت کردند و به خدا سوگند کسانی اقرار کردند که خدا دوستشان می‌داشت، و کسانی انکار کردند که خدا دشمنشان می‌داشت، و این همان کلام خدا است که می‌فرماید: <span class="aya" rel="10_74" data-words="10-17">فما کانوا لیؤمنوا بما کذبوا به من قبل</span>، آن گاه ابی جعفر  (ع) فرمود: تکذیب بود (یعنی تکذیب سابقه دارد)<span class="footnote" rel="1" title="کافی ج ۲ ص ۱۰ ح ۳">*</span>. </p> <p>مؤلف: این روایت گر چه از روایات وارده در تفسیر آیه ذر نیست، ولی از آنجا که مشتمل بر داستان اخذ میثاق است ما در اینجا ایرادش کردیم، و در این روایت ذکری از  <em>ظلال</em> شده، و این تعبیر در لسان ائمه اهل بیت (ع) مکرر آمده، و مراد از آن بطوری که از ظاهر این روایت استفاده می‌شود توصیف آن نشات است که به وجهی عین نشات دنیا است و به وجهی غیر آن است، و احکامی دارد که به وجهی غیر احکام دنیا است و به وجهی عین آن است، و بنا بر این، روایت با بیان سابق ما کاملا منطبق است. </p> <p>و در کافی<span class="footnote" rel="2" title="کافی ج ۲ ص ۱۲ ح ۱">*</span> و تفسیر عیاشی<span class="footnote" rel="3" title="تفسیر عیاشی ج ۲ ص ۳۷ ح ۱۰۴">*</span> از ابی بصیر روایت شده که گفت: به حضرت صادق  (ع) عرض کردم، مردم در عالم ذر چطور جواب دادند و حال آنکه ذراتی بودند؟ فرمود: خداوند در همان ذرات چیزی قرار داده که اگر از آنها سؤال شود بتوانند جواب بگویند. عیاشی اضافه کرده که مقصود جواب دادن در میثاق است. </p> <p>       <code class="page" rel="8,425"/> مؤلف: این قسمتی را که عیاشی اضافه کرده کلام راوی است، و مقصود از جمله  خداوند در همان ذرات چیزی قرار داده بود که وقتی از آنها سؤال شود بتوانند جواب بگویند  صرف زبان حال نیست، بلکه از آنجایی که راوی دیده بوده که جواب ذرات از نوع جوابهای دنیوی است، و استبعاد کرده بوده از اینکه چنین جوابی از ذره صادر شود، لذا از این معنا سؤال کرده، امام (ع) هم جواب داده است به اینکه امر آن عالم به نحوی بوده که اگر به عالم دنیا نازل می‌شدند همان حال، جواب دنیوی و زبانی ایشان می‌شد، مؤید این معنا جمله  چیزی قرار داده بود که اگر از آنها سؤال شود بتوانند جواب بگویند است، چون این تعبیر با تعبیر چیزی در آنها قرار داد که اگر حرف‌زن می‌بودند جواب می‌دادند و امثال آن فرق دارد. </p> <p>و نیز در تفسیر عیاشی از ابی بصیر از امام صادق (ع) روایت شده که در ذیل جمله‌ <span class="aya" rel="7_172" data-words="15-17">أ لست بربکم</span> از آن جناب پرسید آیا این کلام را به زبانهای خود ادا کردند، فرمود: آری، و هم با دل‌های خود گفتند. ابی بصیر می‌گوید: پرسیدم در آن روز این ذرات کجا بودند؟ فرمود: آن روز خداوند در آن ذرات کاری کرد و آن ذرات عکس العملی نشان دادند که همان جوابشان بود<span class="footnote" rel="1" title="تفسیر عیاشی ج ۲ ص ۴۰ ح ۱۱۰">*</span>. </p> <p>مؤلف: جواب امام (ع) که فرمود: آری به زبانها و هم با دلهایشان مبنی بر این است که وجود ذرات در آن روز طوری بوده که اگر به دنیا منتقل می‌شدند همان نحوه وجودشان جواب زبانی و دنیایی می‌شد، لیکن‌در آن عالم زبان و دل یکی بوده و از این رو امام  (ع) فرمود: آری و با دلهایشان و با این تعبیر جواب زبانی را تصدیق کرده و جواب با دلها را اضافه کرده است. </p> <p>سپس از آنجایی که در ذهن راوی بوده که این داستان در دنیا و نشات طبیعت واقع شده، و بعضی از روایات داستان اخراج ذریه از صلب آدم و مکان وقوع این داستان را هم ذکر کرده، و بعضی از آنها را همین راوی یعنی ابا بصیر روایت کرده لذا در این روایت از محل و وقوع این قصه پرسید، و امام (ع) هم با جمله صنع منهم ما اکتفی به جوابش داد، و در جواب تعیین مکانی نکرد، بلکه فرمود: خداوند ذریه را طوری آفرید که سؤال و جواب از او صحیح و ممکن باشد. </p> <p>و همه این تعبیرات، بیان سابق ما را در باره وصف عالم ذر تایید می‌کند، و علاوه بر این، روایت مورد بحث مانند سایر روایات در افاده اینکه سؤال و جواب واقع در آن نشات به   <code class="page" rel="8,426"/> نحو حقیقت بوده نه بنحو مجاز صراحت داشته و یا نزدیک به صریح است. </p> <p>و در الدر المنثور است که عبد بن حمید و حکیم ترمذی در کتاب نوادر الاصول و ابو شیخ در عظمت و ابن مردویه از ابی امامه روایت کرده‌اند که گفت: رسول خدا  (ص) فرمود خداوند خلق را آفرید و کار خلقت تمام شد، و در آن موقع که عرشش بر روی آب بود میثاق انبیاء را گرفته و اصحاب یمین را به دست راست خود و اصحاب شمال را به دست چپ خود گرفت-گر چه هر دو دست خدا راست است-آن گاه اصحاب یمین را صدا زد، ایشان جواب دادند و گفتند: پروردگار ما لبیک و سعدیک، فرمود: آیا من پروردگار شما نیستم؟ گفتند آری. اصحاب شمال را صدا زد، ایشان نیز جواب دادند و گفتند پروردگار ما لبیک و سعدیک، فرمود آیا من پروردگار شما نیستم؟ گفتند: آری. </p> <p>آن گاه همه را به یکدیگر آمیخت یکی از ایشان گفت: پروردگارا چرا ما را بهم مخلوط کردی؟ فرمود: ایشان غیر این اعمال دیگری دارند که مرتکب خواهند شد، بهمین جهت اینکار را کردم تا روز قیامت نگویند پروردگارا ما از این امر غفلت داشتیم، آن گاه همه ذریه را دوباره به صلب آدم برگردانید، پس اهل بهشت بهشتیان آن روز و اهل آتش دوزخیان آن روزند. </p> <p>وقتی سخنان رسول خدا (ص) به اینجا رسید شخصی پرسید یا رسول اللَّه پس خاصیت اعمال چیست؟ حضرت فرمود: هر قومی برای سر منزل مقصودش عمل می‌کند عمر بن خطاب وقتی این را شنید گفت: حال که مطلب چنین است برای آن منزل تلاش می‌کنیم<span class="footnote" rel="1" title="الدر المنثور ج ۳ ص ۱۴۳">*</span>. </p> <p>مؤلف: از اینکه فرمود: عرشش بر روی آب بود کنایه است از اینکه مساله اخذ میثاق مقدم بر خلقت بوده، و مقصود از آن، تقدم خلقت ارواح، بر خلقت اجسام نیست، زیرا اگر مقصود این باشد همه آن اشکالاتی که بر عالم ذر به آن معنا که مثبتین آن فهمیده بودند وارد می‌شد بر این روایت نیز وارد می‌شود. </p> <p>و اینکه فرمود: هر قومی برای سر منزل مقصودش عمل می‌کند معنایش این است که هر یک از دو منزل محتاج به عمل دنیوی مناسب با خودش است، اگر عامل اهل بهشت باشد لا جرم عمل خیر انجام می‌دهد، و اگراهل دوزخ باشد خواه ناخواه عمل شر مرتکب می‌شود، و دعوت انبیاء بسوی بهشت و بسوی عمل خیر برای این است که عمل خیر منزل صاحبش را در بهشت معین و مشخص می‌کند، هم چنان که عمل شر منزل صاحبش را در آتش معلوم می‌سازد،   <code class="page" rel="8,427"/> چنانچه فرموده: <span class="aya" rel="2_148" data-words="1-7">و لکل وجهة هو مولیها فاستبقوا الخیرات</span><span class="footnote" rel="1" title="هر گروهی را جهتی هست که رو سوی آن می‌کند پس به نیکی‌ها پیشی کنید سوره بقره آیه ۱۴۸">*</span>. </p> <p>و صرف تعیین وجهه، مانع از دعوت بسوی سبقت جستن در خیرات نیست، و منافات ندارد که سعادت و شقاوت انسان از نظر علل تامه آن معین باشد و در عین حال از نظر اختیار انسان در تعیین سرنوشت خود معلوم و معین نباشد، چون اختیار انسان نسبت به سعادت و شقاوتش جزء علت تامه است نه تمام آن، و جزء علت هر چیزی وجود و عدم آن چیز را معین نمی‌سازد، به خلاف علت تامه، و بحث مفصل این مطلب در چند جای از این کتاب گذشت که آخری آنها در ذیل آیه‌ <span class="aya" rel="7_29-30" data-words="16-25">کما بدأکم تعودون، فریقا هدی و فریقا حق علیهم الضلالة</span><span class="footnote" rel="2" title="سوره اعراف آیه ۳۰">*</span> است، اخبار طینت هم که در سابق ایراد شد به یک معنا اخبار این بحث نیز هست. </p> <p>و در همان کتاب است که عبد بن حمید، ابن جریر، ابن المنذر، ابن ابی حاتم و ابو الشیخ از ابن عباس روایت کرده‌اند که در تفسیر <span class="aya" rel="7_172" data-words="1-7">و إذ أخذ ربک من بنی آدم...</span> گفته است: خداوند آدم را خلق کرد و از او میثاق گرفت به اینکه پروردگار او است، و مقدرات او را از قبیل اجل، رزق و مصیبت تعیین نموده، آن گاه فرزندان او را که به شکل ذره‌هایی بودند از صلب او بیرون کشیده از ایشان نیز میثاق گرفت به اینکه پروردگار ایشان است، و اجل، رزق و مصیبت هر یک از ایشان را تعیین نمود<span class="footnote" rel="3" title="الدر المنثور ج ۳ ص ۱۴۱">*</span>. </p> <p>مؤلف: این معنا به طرق بسیار و به عبارات مختلفی از ابن عباس روایت شده لیکن همه آنها در اصل معنا شریکند، و آن مساله اخراج ذریه از صلب آدم و گرفتن میثاق از ایشان است. </p> <p>و نیز در الدر المنثور است که ابن عبد البر در کتاب تمهید از طریق سدی از ابی مالک و از ابی صالح از ابن عباس و از مره همدانی از ابن مسعود و عده دیگری از صحابه روایت کرده که در ذیل آیه‌ <span class="aya" rel="7_172" data-words="1-10">و إذ أخذ ربک من بنی آدم من ظهورهم ذریتهم</span> گفته‌اند: وقتی که خدای تعالی آدم را از بهشت راند قبل از اینکه به زمین فرودش فرستد صفحه طرف راست پشتش را مسح کرد و از همانجا ذریه سفید رنگی مانند لؤلؤ و به صورت مورچه‌های ریز بیرون آورد و فرمود: به رحمت من به بهشت درآیید، آن گاه صفحه طرف چپ پشتش را مسح کرد و ذریه سیاه رنگی به       <code class="page" rel="8,428"/> صورت مورچه‌های خرد بیرون آورد و فرمود: به دوزخ اندر شوید که از این کار باکی ندارم، این است معنای اصحاب یمین و اصحاب شمال که در قرآن آمده. </p> <p>آن گاه از هر دو فرقه میثاق گرفت و فرمود: <span class="aya" rel="7_172" data-words="15-19">أ لست بربکم قالوا بلی</span> بعضی به طوع و رغبت عهد کردند و بعضی به کراهت و بر وجه تقیه، در اینجا خدای تعالی و ملائکه گفتند که ما شاهدیم تا در روز قیامت نگویید مااز این امر غافل بودیم، و یا پدران ما قبل از ما مشرک شدند. </p> <p>این عده از اصحاب اضافه کردند که احدی از فرزندان آدم نیست مگر اینکه می‌داند که خدای تعالی پروردگار او است، و این گفته خدا است که می‌فرماید: <span class="aya" rel="3_83" data-words="6-16">و له أسلم من فی السماوات و الأرض طوعا و کرها</span> و برای او به رغبت و یا به کراهت تسلیم شده است آنکه در آسمانها و زمین است<span class="footnote" rel="1" title="سوره آل عمران آیه ۸۳">*</span> و نیز می‌فرماید: <span class="aya" rel="6_149" data-words="2-8">فلله الحجة البالغة فلو شاء لهداکم أجمعین</span> پس برای خدا است حجت بالغه، و اگر می‌خواست همه شما را هدایت می‌کرد<span class="footnote" rel="2" title="سوره انعام آیه ۱۴۹">*</span> یعنی در روز اخذ میثاق<span class="footnote" rel="3" title="الدر المنثور ج ۳ ص ۱۴۱">*</span>. </p> <h3> <span class="title" rel="7_172 7_173 7_174">تواتر معنوی حدیث ذر و اشاره به بعض طرق نقل آن در عامه و خاصه</span> </h3> <p> مؤلف: حدیث ذر به تفصیلی که در این روایت آمده به سند موقوف و سند موصول<span class="footnote" rel="4" title="سند موصول آن سندی است که هم چنان اسامی راویان تا خود مروی عنه ذکر شود و روایت موقوف آن روایتی است که از راوی آخری نقل شود نه از شخص مروی عنه">*</span> از عده‌ای از اصحاب رسول خدا (ص) ابن عباس، عمر بن خطاب، عبد اللَّه بن عمر، سلمان، ابی هریره، ابی امامه، ابی سعید خدری، عبد اللَّه بن مسعود، عبد الرحمن بن قتاده، ابی الدرداء، انس، معاویه و ابی موسی اشعری روایت شده است<span class="footnote" rel="5" title="تفسیر الدر المنثور ج ۳ ص ۱۴۱-۱۴۵">*</span>. </p> <p>هم چنان که از طرق شیعه از علی بن ابی طالب، علی بن الحسین، محمد بن علی، جعفر بن محمد و حسن بن علی العسکری<span class="footnote" rel="6" title="تفسیر برهان ج ۲ ص ۴۶ مراجعه شود">*</span> (ع) و از طرف اهل سنت نیز از علی بن الحسین، محمد بن علی و جعفر بن محمد<span class="footnote" rel="7" title="الدر المنثور ج ۳ ص ۱۴۵">*</span> به طریق کثیره‌ای روایت شده. پس بنا بر این، می‌توان در باره این حدیث ادعای تواتر معنوی<span class="footnote" rel="8" title="تواتر معنوی آن است که معنای روایت بحد تواتر برسد، اگر چه الفاظ روایات در رساندن آن معنا مختلف باشد">*</span> کرد. </p> <p>                 <code class="page" rel="8,429"/> و نیز در الدر المنثور است که ابن سعد و احمد از عبد الرحمن بن قتاده سلمی که از اصحاب رسول خدا (ص) بوده روایت کرده‌اند که گفت: از رسول خدا  (ص) شنیدم که می‌فرمود: خدای تبارک و تعالی آدم را خلق کرد و سپس خلائق را از پشتش بیرون آورد و فرمود: این عده در بهشت، و پروایی ندارم و این عده در جهنم، و پروایی ندارم، مردی پرسید: یا رسول اللَّه ما بر چه پایه و اساس عمل کنیم؟ حضرت فرمود: بر طبق مقدر زمان<span class="footnote" rel="1" title="الدر المنثور ج ۳ ص ۱۴۵">*</span>. </p> <p>مؤلف: کلامی که در ذیل این روایت است نظیر کلامی است که در ذیل روایت ابی امامه است که قبلا نقل شد، و معلوم می‌شود سائل از جمله این عده در بهشت، و پروایی ندارم و این عده در جهنم، و پروایی ندارم جبر و بی‌اختیاری انسان را فهمیده بوده، و لذا رسول خدا  (ص) در جواب سؤالش فرمود: این تقدیر خدای تعالی است، و اعمال ما در عین اینکه عمل ما و منسوب به ما است در عین حال همه بر وفق قدر انجام یافته و قدر هم با آنها منطبق است، زیرا خدای تعالی آنچه را که مقدر کرده همه را مقدر کرده که به اختیار ما صورت گیرد، پس ما بر وفق قدر آنچه را که می‌کنیم به اختیار خود می‌کنیم و در انجام و یا ترک اعمالمان مجبور نیستیم، و در عین حال با اعمال ما مقدر خدای تعالی هم واقع می‌شود، این است معنای کلام آن حضرت، نه اینکه خدای تعالی با تقدیرش اختیار را از ما سلب کرده و اراده ما را از کار انداخته باشد، و روایات به این معنی بسیار است. </p> <p>و در کافی از علی بن ابراهیم از پدرش از ابن ابی عمیر از ابن اذینة از زراره از ابی جعفر (ع) روایت کرده که گفت: من از آن حضرت از معنای جمله حنفاء غیر مشرکین سؤال کردم، فرمود: <em>حنفیت</em> از فطرتی است که خداوند بشر را بر آن فطرت سرشته است، و در خلقت خدا تبدیل نیست، و سپس فرمود: خداوند بشر را بر فطرت معرفت خود سرشته است. </p> <p>زراره می‌گوید: وقتی این بیان را از آن جناب شنیدم پرسیدم معنای آیه‌ <span class="aya" rel="7_172" data-words="1-19">و إذ أخذ ربک من بنی آدم من ظهورهم ذریتهم و أشهدهم علی أنفسهم أ لست بربکم قالوا بلی...</span> چیست؟ فرمود: خداوند از پشت آدم ذریه‌اش را تا روز قیامت بیرون آورد، و ایشان مانند ذره‌ها بیرون آمدند و خداوند خود را به ایشان شناسانید و نشان داد، و اگر این نبود احدی پروردگار خود را   <code class="page" rel="8,430"/> نمی‌شناخت. </p> <p>و نیز می‌گوید: رسول خدا (ص) فرموده: هر فرزندی بر طبق فطرت به دنیا می‌آید و مقصود از فطرت معرفت خدا است و اینکه او خالق و آفریدگار وی است، در قرآن هم فرموده: <span class="aya" rel="31_25" data-words="1-10">و لئن سألتهم من خلق السماوات و الأرض لیقولن الله</span> اگر از ایشان بپرسی چه کسی آسمان و زمین را آفریده هر آینه خواهند گفت خدا<span class="footnote" rel="1" title="کافی ج ۲ ص ۱۲ ح ۳">*</span>. </p> <p>مؤلف: وسط این حدیث را به عین همین الفاظ عیاشی در تفسیر خود از زراره نقل کرده، و این روایت به خوبی بیان سابق ما را در باره اشهاد و خطابی که در آیه مورد بحث بود گواهی می‌کند، بخلاف گفته‌های منکرین عالم ذر که گفته بودند مقصود از این آیه معرفت به آیات داله بر ربوبیت خدای تعالی برای جمیع خلائق است، چون روایت بالا مخالف با گفته‌های ایشان است<span class="footnote" rel="2" title="تفسیر عیاشی ج ۲ ص ۴۰ ح ۱۱۱">*</span>. </p> <p>صاحب معانی الاخبار هم این روایت را به همین سند و به عین همین الفاظ از زراره از ابی جعفر (ع) نقل کرده، در نقل وی به جای عبارت: خود را به ایشان شناسانید و نشان داد <em>عبارت: </em> خود را به ایشان شناسانید و صنع خود را نشانشان داد آمده، و بعید نیست این تغییر عمدی بوده و راوی چون دیده که از عبارت خود را به ایشان نشان داد بوی تجسم و جسمانی بودن خدا می‌آید، لذا روایت را نقل به معنا کرده، غافل از اینکه این تغییر عبارت، هم لفظ روایت را خراب می‌کند و هم معنای آن را، و خوانندگان محترم ملاحظه کردند که همین روایت در کافی و تفسیر عیاشی به عبارت و خود را به ایشان نشان داد نقل شده بود<span class="footnote" rel="3" title="التوحید ص ۳۳۰ ح ۹">*</span>. </p> <p>و در حدیث ابن مسکان از امام صادق (ع) که قبلا نقل شد نیز وارد شده بود که گفت پرسیدم آیا این معنا بطور معاینه بوده؟ فرمود آری و در آنجا هم گفتیم که این کلام ربطی به جسمانی بودن خدا ندارد. </p> <p>و در محاسن از حسن بن فضال از ابن بکیر از زراره روایت شده که گفت: از امام صادق (ع) معنای آیه‌ <span class="aya" rel="7_172" data-words="1-7">و إذ أخذ ربک من بنی آدم</span> را پرسیدم، فرمود: از آن خاطرات معرفت در دلها بجای ماند و لیکن سایر خصوصیات موقف از یادها برفت، و روزی خواهد آمد       <code class="page" rel="8,431"/> که دوباره به یادشان بیاید، و اگر این معنا نبود احدی از مردم نمی‌فهمید که آفریدگار و روزی دهنده‌اش کیست<span class="footnote" rel="1" title="محاسن ج ۱-۲ ص ۲۸۱">*</span>. </p> <p>و در کافی به سند خود از ابی عبد اللَّه (ع) روایت کرده که فرمود: امام علی بن الحسین (ع) عزل (بیرون ریختن منی در خارج رحم) را اشکال نمی‌کرد، و در استدلال برای آن آیه‌ <span class="aya" rel="7_172" data-words="1-7">و إذ أخذ ربک من بنی آدم...</span> را قرائت می‌نمود، و می‌فرمود: نطفه‌هایی که خداوند آنها را در عالم ذر بیرون کشید و از آنها میثاق گرفت خواه ناخواه به دنیا خواهند آمد هر چند پدران آن نطفه‌ها را روی سنگ سخت بریزند<span class="footnote" rel="2" title="کافی ج ۵ ص ۵۰۴ ح ۴">*</span>. </p> <p>مؤلف: این روایت را صاحب الدر المنثور نیز از ابن ابی شیبه و ابن جریر از امام سجاد  (ع) نقل کرده، و این معنا از سعید بن منصور و ابن مردویه از ابی سعید خدری از رسول خدا (ص) روایت شده<span class="footnote" rel="3" title="الدر المنثور ج ۳ ص ۱۴۴">*</span>. </p> <p>البته خواننده محترم باید بداند که روایات راجع به عالم ذر بسیار زیاد است که ما در اینجا بیشتر آنها را نقل نکردیم، برای اینکه آنچه را که نقل کردیم وافی از معنای دیگر روایات است، و روایات دیگری نیز در این باره از رسول خدا (ص) و سایر انبیاء  (ع) در دست هست که-ان شاء اللَّه-در محل خود نقل می‌شود. </p> 
