<h3 class="ayas">سوره آل‌عمران آیه‌های ۱۸۱ تا ۱۸۹</h3><code class="section" rel="3_181-189"/><h3>ترجمه آیات</h3> <p> <span class="trans" rel="3_181">هر آینه خدا شنید سخن جاهلانه آن کسان را که (چون دستور آمد که به خدا قرض الحسنه بدهید)،  (آنها به تمسخر) گفتند پس خدا فقیر است و ما دارا، البته ما گفتارشان را ثبت خواهیم کرد با این گناه بزرگ که انبیاء را بنا حق کشتند و (در روز کیفر) گوئیم بچشید عذاب آتش سوزان را.  «۱۸۱» </span><span class="trans" rel="3_182">این عذاب را به دست خود پیش فرستادند و خداوند هرگز در حق بندگان خود ستم نخواهد کرد.  «۱۸۲» </span><span class="trans" rel="3_183">آن کسانی که گفتند خدا از ما پیمان گرفته که به هیچ پیغمبری ایمان نیاوریم تا آنکه او قربانی آورد که در آتش بسوزد، بگو ای پیغمبر که پیش از من پیغمبرانی آمده و برای شما هر گونه معجزه آورده و این را هم که خواستید نیز آوردند پس اگر راست می‌گوئید و به این شرط ایمان می‌آورید برای چه آن پیغمبران را کشتید.  «۱۸۳» </span><span class="trans" rel="3_184">پس ای پیغمبر اگر ترا تکذیب کردند غمگین مباش که پیغمبران پیش از تو را هم که معجزات و زبورها و کتاب آسمانی روشن بر آنها آوردند نیز تکذیب کردند.  «۱۸۴» </span><span class="trans" rel="3_185">هر نفسی شربت مرگ را خواهد چشید و محققا روز قیامت همه شما به مزد اعمال خود کاملا خواهید رسید، پس هر کس خود را از آتش جهنم دور داشت و به بهشت ابدی در آمد چنین کس پیروزی و سعادت ابد یافت و (بدانید) که زندگانی دنیا به جز متاعی فریبنده نخواهد بود.  «۱۸۵» </span><span class="trans" rel="3_186">محققا شما را به مال و جان آزمایش خواهند کرد و بر شما از زخم زبان آنها که پیش از شما کتاب آسمانی به آنها نازل شد آزار بسیار خواهد رسید و اگر صبر پیشه کرده و پرهیزگار شوید (البته ظفر یابید) که ثبات و تقوا سبب نیرومندی و قوت اراده در کارها است.  «۱۸۶» </span><span class="trans" rel="3_187">و چون خدا پیمان گرفت از آنان که کتاب به آنها داده شد که حقایق کتاب آسمانی را برای مردم بیان کنید و کتمان مکنید پس آنها عهد خدا را پشت سر انداخته و آیات الهی را به بهایی اندک فروختند و چه بد معامله کردند.  «۱۸۷» </span><span class="trans" rel="3_188">ای پیغمبر مپندار آنهایی که بکردار زشت خود شادمانند و دوست دارند که از مردم به اوصاف پسندیده‌ای که هیچ در آنها وجود ندارد آنها را ستایش کنند البته گمان مدار که از عذاب خدا رهایی دارند که برای آنها در دوزخ عذاب دردناک خواهد بود.  «۱۸۸» </span><span class="trans" rel="3_189">خدا است مالک ملک زمین و آسمان و خدا بر هر چیز توانا است «۱۸۹» </span></p>                 <h3>بیان آیات</h3> <p> این آیات مرتبط به ما قبل است، چون آیات سابق همه‌اش در این مقام بود که مردم را<code class="page" rel="4,129"/> برای جهاد با جان و مال خود در راه خدا برانگیزاند و تشویق کند، و از سستی و فشل و بخل بر حذر بدارد و این معانی کاملا با آیات مورد بحث که سخن از گفتار یهودیان دارد مرتبط است، چون یهودیان گفته بودند خدا فقیر است و ما همه اغنیائیم و از این گذشته امور را علیه مسلمین واژگونه می‌کردند، و آیات خدای را تکذیب می‌نمودند و آنچه خدا از ایشان به عنوان پیمان گرفته بود که برای مردم بیان کنند بیان نکردند، بلکه در مقابل، سرپوش روی آن گذاشته و انکار و کتمانش کردند، اینها است مطالبی که در این آیات آمده که هم از نظر آنچه گفتیم مرتبط با آیات قبل است و هم از این جهت که خود مایه تقویت قلوب مؤمنین، در برابر استقامت و صبر و ثبات گشته، و هم بر انفاق در راه خدا تشویقشان می‌کند. </p> <h3> <span class="title" rel="3_181 3_182 3_183 3_184 3_185 3_186 3_187 3_188 3_189">سخن یهود که گفتند: خدای شما فقیر است و ما توانگریم</span> </h3> <p> <span class="aya" rel="3_181" data-words="1-12">لقد سمع الله قول الذین قالوا إن الله فقیر و نحن أغنیاء</span> گوینده این سخن یهود است، به قرینه اینکه در ذیل آیه، مساله پیغمبرکشی را ذکر می‌کند که کار یهودیان است و همچنین در دو آیه بعد سخن یهود را نقل می‌کند که گفتند:  خدای ما عهد کرده که به هیچ پیغمبری ایمان نیاوریم... . </p> <p>یهودیان وقتی این سخن را گفتند که امثال آیه: <span class="aya" rel="2_245" data-words="1-7">من ذا الذی یقرض الله قرضا حسنا...</span><span class="footnote" rel="1" title="سوره بقره آیه ۲۴۵&quot;">*</span> را شنیدند، اتصال این سخن به آیه قبل هم که می‌فرماید: <span class="aya" rel="3_180" data-words="1-5">و لا یحسبن الذین یبخلون...</span> تا اندازه‌ای بر این معنا شهادت می‌دهد. </p> <p>ممکن هم هست این سخن را بدان جهت گفته باشند که فقر و فاقه عمومی مؤمنین را دیده، به عنوان تعریض و زخم زبان گفته باشند که اگر پروردگار مسلمانان توانگر و بی‌نیاز بود نسبت به گروندگان به دینش غیرت به خرج می‌داد و آنان را از گرسنگی نجات می‌بخشید، پس معلوم می‌شود پروردگار مسلمین فقیر و ما توانگریم. </p> <p> <span class="aya" rel="3_181" data-words="13-20">سنکتب ما قالوا و قتلهم الأنبیاء بغیر حق...</span> <span class="phrase">مراد از کتابت آنچه گفتند ضبط و حفظ و جلوگیری از محو آن است، و نیز ممکن است که مراد این باشد که ما سخن یهود را در نامه اعمالشان می‌نویسیم و برگشت هر دو به یک معنا است و مراد از کشتن انبیا بدون حق این است که اگر انبیا را نمی‌شناختند و نمی‌دانستند که مثلا فلان شخص پیغمبر خدا است و یا سهو می‌کردند، و یا به خطا می‌رفتند، می‌توانستیم بگوئیم که کشتن به حق بوده، ولی یهودیان، پیغمبران را با علم به اینکه پیغمبرند کشتند، پس کشتنشان به غیر حق بود، و اگر خدای تعالی در این آیه شریفه سخن نامبرده یهود   <code class="page" rel="4,130"/> را در ردیف پیغمبرکشی آنان قرار داد، برای این بود که بفهماند آن سخن دست کمی از پیغمبر کشی نداشت، بلکه سخن عظیم و توهین بزرگی به ساحت مقدس خدا بود، و کلمه <em rel="fa_3_181_25-25" data-sentence="685:166">حریق</em>  در جمله: <span class="aya" rel="3_181" data-words="22-25">نقول ذوقوا عذاب الحریق</span> به معنای آتش و یا زبانه آتش است، بعضی گفته‌اند به معنای محرق (سوزاننده) است.</span> </p> <p><code class="aya" rel="3_182"/> <span class="aya" rel="3_182" data-words="1-4">ذلک بما قدمت أیدیکم...</span> یعنی این عذاب حریق به خاطر اعمالی است که از پیش برای خود فرستادید، و اگر اعمال را به <em>أیدی-دست‌ها</em> نسبت داده، برای این است که غالبا دست وسیله تقدیم است، و جمله: <span class="aya" rel="3_182" data-words="5-10">و أن الله لیس بظلام للعبید</span> عطف است بر جمله ما قدمت... و می‌خواهد مساله کتابت و عذاب را تعلیل نموده، بفرماید ننوشتن و ثبت نکردن اعمال بندگان، اهمال ورزیدن در نظام اعمال است و این خود ظلم بسیار و ستم بزرگی است، چون اعمال بندگان یکی دو تا نیست و بندگان هم یک نفر و دو نفر نیستند، پس ننوشتن اعمال بندگان ظلمی بزرگ است و در این صورت خدای تعالی ظلام به بندگان خواهد بود و خدا منزه از چنین ظلمی است. </p> <p> <span class="phrase">( <em>مترجم</em> : و نیز ممکن است که آوردن کلمه <em rel="fa_3_182_9-9" data-sentence="48:319">ظلام</em> که صیغه مبالغه است‌برای اشاره به این بوده باشد که <em rel="fa_3_181_24-25" data-sentence="154:250">عذاب حریق</em> آن قدر سخت است، که اگر مستند به هر مولایی بشود آن مولا نسبت به برده و زیر دست خود بسیار سختگیر خواهد بود ولی چنین عذابی در قیامت، مستند به خود کفار است نه به خدای تعالی، چون خدای تعالی هرگز چنین ظلمی و چنین عذابی را نسبت به بندگان خود روا نمی‌دارد).</span> </p> <p><code class="aya" rel="3_183"/> <span class="aya" rel="3_183" data-words="1-6">الذین قالوا إن الله عهد إلینا...</span> <span class="phrase">این آیه شریفه صفت همان کسانی را بیان می‌کند که در آیه قبلی سخن از آنان به میان آمده بود و کلمه: <em rel="fa_3_183_5-5" data-sentence="96:448">عهد</em> بمعنای دستور است، و کلمه <em rel="fa_3_183_12-12" data-sentence="176:408">قربان</em> به معنای هر نعمتی و هر آن چیزی است که با پیشکش کردن و هدیه کردن آن، به مقام بالایی، تقرب به آن مقام پیدا می‌کنیم، و در جمله <span class="aya" rel="3_183" data-words="13-14">تأکله النار</span> -آتش آن را بخورد أکل کنایه از سوزاندن است و مراد از اینکه فرمود <span class="aya" rel="3_183" data-words="16-20">قد جاءکم رسل من قبلی...</span>، امثال زکریا، یحیی و سایر انبیایی است که به دست همین یهودیان کشته شدند.</span> </p> <p><code class="aya" rel="3_184"/> <span class="aya" rel="3_184" data-words="1-4">فإن کذبوک فقد کذب...</span> <span class="phrase">این آیه رسول خدا را که از تکذیب کفار رنج می‌برد تسلی خاطر می‌دهد و کلمه <em rel="fa_3_184_11-11" data-sentence="72:185">زبر</em>  جمع کلمه <em rel="fa_3_184_11-11" data-sentence="139:161">زبور</em> است، و زبور به معنای کتابی است که مشتمل بر حکمت‌ها و مواعظ باشد و منظور از آن و از <em rel="fa_3_184_13-14" data-sentence="281:59">کتاب منیر</em> کتابهایی از قبیل کتاب نوح، صحف ابراهیم، تورات و انجیل است.</span> <code class="page" rel="4,131"/><code class="aya" rel="3_185"/> </p><h3> <span class="title" rel="3_181 3_182 3_183 3_184 3_185 3_186 3_187 3_188 3_189">یک استدلال بر وجود عالم برزخ</span> </h3> <p> <span class="aya" rel="3_185" data-words="1-4">کل نفس ذائقة الموت...</span> <span class="phrase">این آیه شریفه مشتمل است بر وعده به مصدقین و تهدید به مکذبین و مطالبش با حکمی عمومی و حتمی در باره هر جاندار آغاز شده و آن حکم مرگ است، و مصدر <em>توفیة</em> که فعل  <em rel="fa_3_185_7-7" data-sentence="165:734">توفون</em> از آن گرفته شده به معنای پرداختن بطور کامل است و به همین جهت بعضی از مفسرین با این آیه استدلال کرده‌اند بر وجود عالمی بین دنیا و آخرت (بنام برزخ) برای اینکه دنبال جمله مورد بحث می‌فرماید: تنها جزای کامل و تام و تمام شما، در قیامت داده می‌شود ، بنا بر این معلوم می‌شود در عالمی دیگر، قبل از قیامت جزا هست ولی بطور توفیه و تام و تمام نیست و این استدلال، استدلال خوبی است و کلمه <em rel="fa_3_185_12-12" data-sentence="599:343">زحزحة</em> که مصدر فعل مجهول  <em rel="fa_3_185_12-12" data-sentence="678:310">زحزح</em> است، به معنای دور کردن است، البته در اصل معنایی دیگر داشته و آن این است که چیزی را به عجله و پی در پی به سوی خود بکشی و کلمه <em>فوز</em> به معنای رسیدن و دست یافتن به آرزو است، و کلمه غرور هم می‌تواند مصدر باشد برای <em>غریغر</em> ، و هم می‌تواند جمع باشد برای کلمه <em>غار</em> که اسم فاعل از همان ماده است.</span> <code class="aya" rel="3_186"/> <span class="aya" rel="3_186" data-words="1-5">لتبلون فی أموالکم و أنفسکم...</span> کلمه <em>ابلا</em> که مصدر فعل مجهول <em>تبلوون</em> است، به معنای آزمایش است، خدای تعالی بعد از آنکه جاری شدن سنت بلا و ابلا را بر مؤمنین ذکر کرد و بعد از آنکه گفتار یهود را که می‌توانست باعث سستی عزم مؤمنین شود خاطر نشان ساخت، اینک در این آیه به ایشان خبر می‌دهد به اینکه این بلای الهی و این سخنان دردآور اهل کتاب و مشرکین در باره مؤمنین تکرار خواهد شد و بزودی مؤمنین با این سخنان بسیار روبرو می‌شوند، تا جایی که گوششان پر شود، پس بر مؤمنین است که در برابر آن بلای الهی و این گونه سخنان اهل کتاب و مشرکین صبر کنند، و تقوا پیشه سازند، تا خدای تعالی از لغزش و سستی حفظشان فرماید، و هم چنان دارای عزم و اراده بمانند و این خود اخبار قبل از وقوع است، تا استعداد و نیروی خود را برای بر خورد با آن آماده سازند، و روغن آن را بر تن خود بمالند. </p> <p>و <span class="phrase">در جمله: <span class="aya" rel="3_186" data-words="6-7">و لتسمعن</span>... <span class="aya" rel="3_186" data-words="18-19">أذی کثیرا</span> بجای اینکه بفرماید از اهل کتاب چه‌ها خواهید شنید، شنیدنیها را نام نبرد و، بجای آن کلمه <em rel="fa_3_186_18-19" data-sentence="228:114">اذی کثیرا</em> را آورد، و فرمود بزودی از اهل کتاب اذیت‌ها بسیار خواهید شنید، و این از باب به کار بردن اثر است مجازا در جای مؤثر.</span> </p> <p><code class="aya" rel="3_187"/> <span class="aya" rel="3_187" data-words="1-5">و إذ أخذ الله میثاق</span> کلمه <em>نبذ</em> به معنای طرح و دور انداختن چیزی است، و این کلمه مثلی است که در مورد ترک و بی اعتنایی استعمال می‌شود، هم چنان که در مقابل آن یعنی در مورد اعتنای به امری<code class="page" rel="4,132"/> و گرفتن و ملازمت آن جمله <em>نصب العین</em> را به عنوان مثل استعمال می‌کنند. </p> <p><code class="aya" rel="3_188"/> <span class="aya" rel="3_188" data-words="1-6">لا تحسبن الذین یفرحون بما أتوا...</span>  <em>بما اتوا</em> یعنی به آنچه از مال که خدا به ایشان انعام فرموده و لازمه آن مال دوستی و بخل ورزیدن از انفاق آن است، و کلمه <em>مفازة</em> به معنای نجات است و اگر می‌فرماید این طایفه از مردم که علاقه شدید به مال و جاه دارند هلاک می‌شوند، برای این است که دلهایشان وابسته و علاقمند به باطل است، و دیگر حق بر آنان ولایتی ندارد. </p> <p><code class="aya" rel="3_189"/>خدای تعالی بعد از بیان این نکته داستان مالکیتش نسبت به آسمانها و زمین را و قدرتش بر تمام مخلوقات را خاطر نشان می‌سازد و این دو صفت از صفات خدای تعالی می‌تواند تعلیلی برای مضامین همه آیات گذشته باشد. </p> <h3>بحث روایتی</h3> <p> در الدر المنثور است که ابن جریر و ابن منذر از قتاده روایت کرده که در ذیل آیه: <span class="aya" rel="3_181" data-words="1-3">لقد سمع الله...</span> گفته است:  (طبقه قبل از طبقه ما) برای ما چنین گفتند: که این آیه در باره حی بن اخطب نازل شده که وقتی آیه شریفه‌ <span class="aya" rel="2_245" data-words="1-11">من ذا الذی یقرض الله قرضا حسنا فیضاعفه له أضعافا کثیرة</span> نازل شد (و جریان نزولش به گوش او رسید) گفت: کار ما به کجا رسیده که پروردگارمان از ما قرض می‌خواهد، آن طور که یک فقیر از غنی قرض می‌گیرد<span class="footnote" rel="1" title="الدر المنثور ج ۲ ص ۱۰۶">*</span>. </p> <p>و در تفسیر عیاشی در ذیل همین آیه از امام صادق ع روایت کرده که فرمود: به خدا سوگند یهودیان خدا را ندیده‌اند تا بدانند که فقیر است، و لیکن از آنجا که دیدند اولیای خدا فقیرند پیش خود گفتند اگر خدا غنی بود اولیایش هم غنی بودند پس لا بد خدا فقیر است که اینان فقیرند، آن گاه از در فخرفروشی ثروت خود را برخ کشیدند و گفتند: خدا فقیر است و ما غنی !<span class="footnote" rel="2" title="تفسیر عیاشی و تفسیر قمی ج ۱ ص ۱۲۷">*</span>. </p> <p>و در مناقب از امام باقر ع روایت آورده که فرمود: مشمول این آیه کسانی هستند که پنداشته‌اند امام محتاج است به آنچه مردم برایش می‌برند. </p> <p>مؤلف قدس سره: اما دو روایت اول که مضمونش با در نظر گرفتن بیان سابق ما، با آیه     <code class="page" rel="4,133"/> انطباق دارد و اما روایت سوم می‌خواهد یکی از مصادیق آیه را بیان کند، نه اینکه بفرماید آیه تنها در باره این اشخاص نازل شده. </p> <p>و در کافی از امام صادق ع روایت آورده که فرمود: بین یهودیانی که گفتند خدا فقیر است با یهودیانی که انبیا را کشتند پانصد سال فاصله بود و با این حال خدای تعالی در این آیات پیغمبرکشی را به همین یهودیان نسبت داده و این بدان جهت است که یهودیان صاحب آن سخن، به عمل زشت اجدادشان که پیغمبران را می‌کشتند راضی بودند<span class="footnote" rel="1" title="اصول کافی ج ۲ ص ۴۰۹ ح ۱">*</span>. </p> <p>مؤلف قدس سره: فاصله‌ای که در این روایت ذکر شده، با تاریخ میلادی موجود سازگار نیست، و خواننده محترم می‌تواند به بحث تاریخی گذشته ما مراجعه نماید. </p> <p>و در الدر المنثور است که ابن ابی حاتم در ذیل آیه: <span class="aya" rel="3_185" data-words="1-4">کل نفس ذائقة الموت</span> از علی بن ابی طالب <em>ص</em> روایت کرده که فرمود: وقتی رسول خدا (ص) از دنیا رحلت فرمود و عزاداری بپاشد شخصی نزد ما آمد که صدایش شنیده می‌شد، ولی خودش دیده نمی‌شد، و بما اهل بیت گفت: السلام علیکم یا اهل البیت و رحمة اللَّه و برکاته‌ <span class="aya" rel="3_185" data-words="1-10">کل نفس ذائقة الموت و إنما توفون أجورکم یوم القیامة</span> ، برای هر مصیبتی نزد خدای تعالی پاداشی است و برای هر نعمتی که از دست بدهید نزد او خلفی و اثری است و برای هر چه فوت شود جبرانی است، پس بر شما باد که به خدای تعالی و اجرش و جبرانش اعتماد کنید، و تنها به او امیدوار باشید که مصیبت زده واقعی آن کسی است که ثواب خدا را (در اثر ناشکیبایی و ناشکری) از کف بدهد، آن گاه خود علی بسایرین گفت: این خضر بود. </p> <p>و در همان کتاب است: که ابن مردویه از سهل بن سعد روایت کرده که گفت: رسول خدا (ص) فرمود: به خدا سوگند که قطعه زمینی از بهشت که تنها به مقدار تازیانه شما باشد از تمام دنیا و آنچه در آن است بهتر است، آن گاه این آیه را تلاوت کرد <span class="aya" rel="3_185" data-words="11-19">فمن زحزح عن النار و أدخل الجنة فقد فاز</span><span class="footnote" rel="2" title="الدر المنثور ج ۲ ص ۱۰۷">*</span>. </p> <p>مؤلف قدس سره: این روایت را به بعضی طرق دیگر از غیر سهل نیز نقل کرده و خواننده محترم باید بداند که در این باره یعنی در شان نزول این آیات، روایت بسیاری هست که چون می‌دانیم که همه آنها، از باب تطبیق نظری است و راویان آنها با عینک تعصب نسبت به نظریات خود نگریسته‌اند، لذا از نقل آنها خودداری نمودیم. </p> 
