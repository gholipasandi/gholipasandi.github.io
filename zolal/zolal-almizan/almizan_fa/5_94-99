<h3 class="ayas">سوره المائدة آیه‌های ۹۴ تا ۹۹</h3><code class="section" rel="5_94-99"/><h3>ترجمه آیات</h3> <p> <span class="trans" rel="5_94">ای کسانی که ایمان آوردید خداوند هر آینه و مسلما شما را با چیزی از شکار می‌آزماید بطوری که شکار تا دست‌رس و تیررس شما به شما نزدیک می‌شود تا بداند که کیست که از او به غیب می‌ترسد پس کسی که از این به بعد از حدود خداوند تجاوز کند (و در حال احرام شکار کند) برای اوست عذابی<code class="page" rel="6,203"/> دردناک.  «۹۴» </span><span class="trans" rel="5_95">ای کسانی که ایمان آوردید شکار را نکشید در حالی که شما در احرامید و کسی که از شما عمدا شکاری بکشد کفاره آن نظیر همان شکار است از چهارپایان اهلی، دو نفر از شما که صاحب عدالتند حکم به آن می‌کنند، در حالی که آن کفاره را هدی قرار داده و آن را به کعبه می‌رساند. یا اینکه کفاره‌اش طعام دادن به مسکینان و یا به جای اطعام هر مسکین یک روز روزه است تا بچشد کیفر نافرمانی خود را. خداوند گناهان گذشته را عفو کرده است، و اگر کسی دو باره چنین معصیتی کند پس خدا از او انتقام می‌گیرد و خداوند عزیز و انتقام‌گیر است.  «۹۵» </span><span class="trans" rel="5_96">حلال شده است برای شما شکار دریایی و خوردن آن برای اینکه برای شما و رهگذرها متاعی باشد، و حرام شده است بر شما شکار خشکی مادامی که در احرامید، و بترسید از خدایی که بسوی او محشور می‌شوید.  «۹۶» </span><span class="trans" rel="5_97">خداوند مکه را بیت الحرام و مایه قوام مردم قرار داده و نیز بهمین منظور، شهر حرام و بردن هدی به مکه و قلائد را تشریع فرموده است، تشریع فرموده تا بدانید که خداوند میداند آنچه را که در آسمانها و در زمین است و بدرستی خداوند بهر چیز دانا است.  «۹۷» </span><span class="trans" rel="5_98">بدانید بدرستی خداوند سختگیر و شدید العقاب است و بخشنده و مهربان است.  «۹۸» </span><span class="trans" rel="5_99">بر عهده رسول جز رسانیدن پیام چیزی نیست و خداوند می‌داند آنچه را که اظهار می‌کنید و آنچه را که کتمان می‌نمائید «۹۹» </span></p>           <h3>بیان آیات</h3> <p> این آیات در باره حکم شکارهای دریایی و صحرایی در حال احرام نازل شده است. </p> <p> <span class="aya" rel="5_94" data-words="1-13">یا أیها الذین آمنوا لیبلونکم الله بشیء من الصید تناله أیدیکم و رماحکم</span>. </p> <p> <em>بلاء</em> به معنای امتحان و آزمایش است، و لام قسم و نون مشدد هر دو برای تاکیدند، و اینکه فرمود: <span class="aya" rel="5_94" data-words="7-9">بشیء من الصید</span> می‌خواهد ناچیزی و بی‌مقداری شکار را تلقین کند، تا مخاطب را در انتهای از نهیی که در آیه بعدی است و دست‌برداریش از سود ناچیز آن، کمک کند، و اینکه فرمود: <span class="aya" rel="5_94" data-words="10-13">تناله أیدیکم و رماحکم</span> می‌خواهد به شکار از جهت آسانی و دشواری تعمیم دهد، یعنی چه آن شکار آسان بدست آید مانند جوجه‌های مرغ و بره‌های وحشی و تخم مرغ‌های وحشی که با دست و به آسانی صید می‌شوند. و چه به دشواری بدست آید مانند حیوانات وحشی بزرگ که عادتا جز بوسیله سلاح شکار نمی‌شود. و ظاهر آیه و سیاقش این است که مقدمه است برای حکم مشددی که در آیه دومی است، و لذا دنبالش فرمود: <span class="aya" rel="5_94" data-words="14-18">لیعلم الله من یخافه بالغیب</span> چون در این جمله اشعار هست به اینکه در اینجا حکمی از قبیل منع و تحریم در بین هست، سپس فرمود: <span class="aya" rel="5_94" data-words="19-25">فمن اعتدی بعد ذلک فله عذاب ألیم</span>. </p> <p> <span class="aya" rel="5_94" data-words="14-18">لیعلم الله من یخافه بالغیب</span>. </p> <p><span class="phrase">بعید نیست اینکه فرمود خداوند شما را می‌آزماید تا بداند چه و چه کنایه باشد از اینکه بزودی پیشامدی را مقدر می‌کند تا مردم تشخیص داده شوند کدام یک از آنان از عذاب نادیده خداوند می‌ترسند و کدام یک نمی‌ترسد، زیرا جهل در ساحت مقدس پروردگار راه ندارد، تا بخواهد با پیش آوردن این صحنه‌ها مطیع و عاصی را تشخیص دهد، و به این وسیله جهل خود را بر طرف سازد، و ما سابقا هم راجع به معنای امتحان خداوند در ذیل آیه: <span class="aya" rel="3_142" data-words="1-5">أم حسبتم أن تدخلوا الجنة...</span><span class="footnote" rel="1" title="سوره آل عمران آیه ۱۴۲">*</span>، در جلد 4 عربی این کتاب بحث مفصل و کاملی ایراد کرده و معنای دیگری هم برای علم خداوند بیان نمودیم، اما اینکه فرمود: <span class="aya" rel="5_94" data-words="16-18">من یخافه بالغیب</span> ظرف <em rel="fa_5_94_17-17" data-sentence="740:1381">بالغیب</em> در اینجا متعلق است به خوف و معنای خوف بالغیب این است که انسان از عذابهای دردناک اخروی که خدای تعالی انسان را از آنها تحذیر کرده-با اینکه محسوس به هیچیک از حواس ظاهره‌اش نیست-بترسد، چنان که می‌فرماید: <span class="aya" rel="36_11" data-words="1-9">إنما تنذر من اتبع الذکر و خشی الرحمن بالغیب</span><span class="footnote" rel="2" title="فقط تو کسی را میترسانی که پیروی کند قرآن را و به غیب از رحمان بترسد سوره یس آیه ۱۱">*</span> و نیز می‌فرماید: <span class="aya" rel="50_31-33" data-words="1-20">و أزلفت الجنة للمتقین غیر بعید.، هذا ما توعدون لکل أواب حفیظ.، من خشی الرحمن بالغیب و جاء بقلب منیب</span><span class="footnote" rel="3" title="و نزدیک شد بهشت به مردم پارسا بطوری که رسیدنشان به آن بدون مشقت است، این که گفتیم چیزی است که وعده داده شده‌اید شما هر کسی که همه سر و کارش با توبه و بازگشت به خداست و دستورات خدای خویش را نگهدار است، کسی که از رحمان می‌ترسد و خدا را با دلی روی آور ملاقات می‌کند سوره ق آیه ۳۳">*</span> و نیز می‌فرماید: <span class="aya" rel="21_49" data-words="1-9">الذین یخشون ربهم بالغیب و هم من الساعة مشفقون</span><span class="footnote" rel="4" title="کسانی که می‌ترسند از پروردگار خود به غیب و همانها از ترس قیامت لرزانند سوره انبیا آیه ۴۹">*</span> و اینکه فرمود: <span class="aya" rel="5_94" data-words="19-22">فمن اعتدی بعد ذلک</span> به این معنا است که اگر کسی بعد از این امتحان از حدی که خداوند برایش معین نموده تجاوز کند برای اوست عذابی دردناک.</span> </p> <h3> <span class="title" rel="5_95 5_96 5_94 5_97 5_98 5_99">بیان حرمت صید در حال إحرام</span> </h3> <p> <span class="aya" rel="5_95" data-words="1-10">یا أیها الذین آمنوا لا تقتلوا الصید و أنتم حرم...</span>  <em>حرم</em>  (به ضم حا و را) جمع حرام، و حرام صفت مشبه است، در مجمع البیان گفته است: <em>رجل حرام</em> و <em>رجل محرم</em> به یک معنا است کما اینکه <em>رجل حلال</em> و رجل         <code class="page" rel="6,205"/> محل به یک معنا است، و <em>احرم الرجل</em> به این معنا است که فلان مرد داخل در ماه حرام شد، و نیز <em>احرم الرجل</em> یعنی فلان مرد برای حج احرام بست، و <em>حرم</em> نیز به معنای احرام است، چنان که در روایت دارد: کنت اطیب النبی لحرمه-من رسول اللَّه (ص) را در احرامش خوشبو می‌کردم و معنای اصلی این کلمه منع است، و از همین جهت زنان را  <em>حرم</em> می‌گویند، زیرا مردان دست اغیار را از آنان منع می‌کنند، و محروم را هم از این رو محروم می‌گویند که از روزی ممنوع شده است. </p> <p>و <span class="phrase">نیز گفته است <em rel="fa_5_95_16-16" data-sentence="13:104">مثل</em>  (به کسر میم) و <em rel="fa_5_95_16-16" data-sentence="85:75">مثل</em>  (به فتح میم و ثا) و همچنین <em>شبه</em>  و <em>شبه</em> به یک معنا هستند.</span> </p> <p>و <span class="phrase">نیز گفته است-بنا بر گفته زجاج <em rel="fa_5_95_20-20" data-sentence="30:157">نعم</em> در لغت به معنای شتر و گاو و گوسفند است، و در خصوص شتر به تنهایی هم <em rel="fa_5_95_20-20" data-sentence="153:77">نعم</em> گفته می‌شود، اما گاو به تنهایی و گوسفند به تنهایی را <em rel="fa_5_95_20-20" data-sentence="262:11">نعم</em> نمی‌گویند.</span> </p> <p>و نیز گفته است فراء چنین گفته که <em>عدل</em>  (به فتح عین) چیزی را گویند که معادل چیزی از غیر جنس خود باشد، و <em>عدل</em>  (به کسر عین) به معنای مثل است، می‌گویی، من غلامی عدل غلام تو دارم، یا گوسفندی عدل گوسفند تو دارم، در اینجا عدل را به کسر عین می‌خوانی چون غلام یا گوسفند تو از جنس غلام یا گوسفند اوست، و اما اگر بخواهی از جهت قیمت ملاحظه کرده و چیزی را به غیر جنس خود مقایسه کنی عدل را به فتح عین می‌خوانی، لیکن بصریین این حرف را نپذیرفته و گفته‌اند عدل و عدل هر دو به معنای مثل است، چه در دو چیز از یک جنس بکار رود، و چه در دو چیز از دو جنس. </p> <p>و نیز صاحب مجمع البیان گفته است: <em>و بال</em> سنگینی نامطلوب هر چیزی را گویند، و به همین معنا است <em>طعام وبیل</em> و <em>ماء وبیل</em> یعنی خوراک و آبی ناگوار و سنگین و غیر قابل هضم، و نیز به این معنا است آیه شریفه <span class="aya" rel="73_16" data-words="4-6">فأخذناه أخذا وبیلا</span> -او را بطرز شدید و ناگواری دستگیر کردیم و به همین اعتبار چوب کرباس شوی را <em>وبیل</em>  می‌گویند<span class="footnote" rel="1" title="مجمع البیان ج ۳ ص ۲۴۳">*</span>. </p> <p> <span class="aya" rel="5_95" data-words="5-10">لا تقتلوا الصید و أنتم حرم</span> <span class="phrase">نهی است از کشتن شکار، لیکن جمله بعدی یعنی <span class="aya" rel="5_96" data-words="1-4">أحل لکم صید البحر</span> تا اندازه‌ای آن را از جهت صید بودن تفسیر می‌کند، و می‌فهماند مراد از آن صید، صید خشکی و صحرایی است، چنان که از جهت معنای قتل جمله   <code class="page" rel="6,206"/> <span class="aya" rel="5_95" data-words="11-16">و من قتله منکم متعمدا فجزاء...</span> با کلمه <em rel="fa_5_95_14-14" data-sentence="378:433">متعمدا</em> که حال است از <em rel="fa_5_95_11-12" data-sentence="452:402">من قتله</em> آن را تفسیر می‌نماید، و ظاهر تعمد مقابل خطاست و معنای قتل خطایی این است که قتل را بدون قصد انجام دهد مثلا به منظور تمرین در تیر اندازی تیر به هدفی می‌اندازد، اتفاقا تیر به شکاری اصابت می‌کند و آن را از پای در می‌آورد، بنا بر این از آیه استفاده می‌شود که اگر تیر و یا سلاح دیگر خود را به قصد شکار بکار برد و شکار را از پای در آورد کفاره واجب می‌شود، چه اینکه بیاد احرامش باشد یا آن را فراموش کرده باشد.</span> </p> <h3> <span class="title" rel="5_95 5_94 5_96 5_97 5_98 5_99">کفاره صید در حال إحرام</span> </h3> <p> <span class="aya" rel="5_95" data-words="16-29">فجزاء مثل ما قتل من النعم یحکم به ذوا عدل منکم هدیا بالغ الکعبة</span> <span class="phrase">ظاهرا معنایش این است که اگر چنین کند بعهده اوست اینکه جزا و کفاره آن را حیوانی اهلی نظیر حیوانی که کشته است بدهد، و تشخیص اینکه این حیوان نظیر آن شکار هست یا نیست بعهده دو نفر از مردان عادل و دیندار شما است، و در حالی این جزا جزای در راه خدا می‌شود که به صورت <em>هدی</em> درآید، یعنی به مکه فرستاده شود تا طبق دستور سنت در خود مکه یا در منا نحر و یا ذبح شود، بنا بر این، لفظ <em rel="fa_5_95_15-15" data-sentence="376:571">جزاء</em> مرفوع است به ابتدا، و مبتدایی است برای خبر محذوف که ظاهر کلام دلالت بر آن محذوف دارد، و تقدیرش: <em>فعلیه جزاء</em> است، و جملات: <span class="aya" rel="5_95" data-words="17-19">مثلما قتل</span> و <em rel="fa_5_95_19-20" data-sentence="631:356">من النعم</em> و <span class="aya" rel="5_95" data-words="22-23">یحکم به...</span> همه اوصافی هستند از برای کلمه <em rel="fa_5_95_15-15" data-sentence="791:244">جزاء</em> ، و جمله <span class="aya" rel="5_95" data-words="27-29">هدیا بالغ الکعبة</span> وصف و موصوف است، و <em>هدی</em> همانطوری که گفتیم حال است از  <em rel="fa_5_95_15-15" data-sentence="992:87">جزاء</em> ، این بود معنایی که ما برای آیه بنظرمان رسید، البته دیگران هم طور دیگری معنا کرده‌اند.</span> <span class="aya" rel="5_95" data-words="30-37">أو کفارة طعام مساکین أو عدل ذلک صیاما</span> : <span class="phrase">دو خصلت دیگری است برای کفاره صید در حرم، و اما اینکه آیا بین این سه خصلت ترتیب هست، یعنی اگر ممکن است اول هدی کردن حیوانی نظیر آن شکار، اگر ممکن نشد اطعام مساکین، و اگر این نیز میسور نشد به همان مقدار روزه واجب است، یا اینکه ترتیب در بین نیست حتی اگر دو کفاره اولی هم ممکن باشد می‌تواند سومی را اختیار کند؟ این سؤالی است که جوابش را باید از اخبار استفاده کرد، و گرنه صرف اینکه کلمه <em>او</em> در آیه بکار رفته دلالت بر عدم ترتیب ندارد، و بیش از تردید را نمی‌رساند، چیزی که هست اینکه فرمود: <em rel="fa_5_95_29-30" data-sentence="491:359">او کفارة</em> از آنجا که طعام مساکین را کفاره نامید سپس معادل آن را از روزه معتبر دانست خالی از اشعار به ترتیب بین سه خصلت نیست: <span class="aya" rel="5_95" data-words="38-40">لیذوق وبال أمره</span> : لام در <em rel="fa_5_95_37-37" data-sentence="748:149">لیذوق</em> برای غایت است، که با مدخولش متعلقند به کلمه <em rel="fa_5_95_15-15" data-sentence="851:90">فجزاء</em> و بنا بر این، از آیه شریفه این معنا که کفاره خود نوعی از مجازات است بخوبی استفاده می‌شود.</span> <code class="page" rel="6,207"/> <span class="aya" rel="5_95" data-words="41-50">عفا الله عما سلف و من عاد فینتقم الله منه...</span>. </p> <p>اینکه <em>عفو</em> را متعلق به ما سلف-کارهای گذشته فرموده قرینه است بر اینکه مراد از ما سلف شکارهایی است که قبل از نزول این آیه در حال احرام کرده‌اند، نه شکارهایی که در حین نزول این آیه و یا بعد از آن صید شده‌اند، بنا بر این جمله‌ <span class="aya" rel="5_95" data-words="41-42">عفا الله...</span> برای این است که کسی خیال نکند آیه کفاره شامل شکارهای سابق بر نزول حکم هم هست، بنا بر این خود یکی از ادله‌ای است که می‌توان به آن استدلال کرد بر اینکه صحیح است عفو خداوند شامل عملی شود که گر چه گناه نیست لیکن در طبعش مفسده‌ایست که اقتضای نهی مولوی را دارد، اما اینکه فرمود: <span class="aya" rel="5_95" data-words="45-55">و من عاد فینتقم الله منه و الله عزیز ذو انتقام</span> : ظاهر <em>عود</em> تکرار کردن عمل است، لیکن در اینجا مراد تکرار افعال گذشته نیست تا معنای آیه این بشود: کسی که تکرار کند مثل اعمال گذشته را خداوند از او انتقام می‌ستاند. <span class="phrase">زیرا اگر به این معنا باشد آیه منطبق می‌شود با عملی که حکم‌ <span class="aya" rel="5_95" data-words="11-16">و من قتله منکم متعمدا فجزاء...</span> متعلق است به آن، و در نتیجه مراد از <em rel="fa_5_95_54-54" data-sentence="181:46">انتقام</em> همان حکم به کفاره که حکمی است فعلی خواهد بود.</span> لیکن ظاهر جمله <span class="aya" rel="5_95" data-words="48-50">فینتقم الله منه</span> این است که می‌خواهد از یک امری آینده خبر دهد، نه از حکمی فعلی، و این خود شاهد است بر اینکه مراد از عود تکرار عملی است که کفاره به آن متعلق شده است، و در نتیجه مراد از انتقام، عذاب الهی خواهد بود، نه همان کفاره. </p> <p>بنا بر این، آیه شریفه با صدر و ذیلش در صدد بیان جهات مساله قتل صید است. <span class="phrase">که خدا از آنچه قبل از نزول آیه ارتکاب شده عفو فرموده، و هم اینکه از این به بعد هر کس مرتکب شود کفاره‌ای شبیه به آنچه صید کرده به گردنش می‌آید و هم اینکه اگر بار دوم آن را مرتکب شود کفاره نداشته و خداوند عذابش می‌کند، بیشتر اخباری که از ائمه اهل بیت (ع) در تفسیر این آیه وارد شده به همین معنا دلالت دارد، و اگر این معنی، مقصود نباشد متعینا باید  <em rel="fa_5_95_54-54" data-sentence="345:263">انتقام</em> را حمل کرد بر چیزی که شامل وجوب کفاره هم بشود، مانند مؤاخذه و امثال آن، و  <em>عود</em> را هم باید حمل کرد بر عملی که شبیه باشد به اعمال گذشته، یعنی شکارکشی، آن گاه معنای آیه این می‌شود: هر کس بار دیگر شکارکشی سابق خود را از سر گیرد خداوند از او انتقام می‌ستاند.</span> یعنی او را با ایجاب کفاره مؤاخذه می‌فرماید، و این معنا همانطور که ملاحظه می‌کنید خیلی از ظاهر آیه بعید است. </p> <p><code class="aya" rel="5_96"/> <span class="aya" rel="5_96" data-words="1-10">أحل لکم صید البحر و طعامه متاعا لکم و للسیارة...</span> این آیات در مقام بیان حکم شکار کردن حیوانات دریایی و صحرایی است، نه حکم خوردن آنها، و این خود شاهد است بر اینکه باید متعینا بگوییم مراد از <em>طعامه-خوردن</em> که<code class="page" rel="6,208"/> معنای مصدری است، نیست، بلکه مراد شکار کردن است و مقصود از حلیت طعام دریا حلیت خوردن آن است، در نتیجه از حلیت صید جواز شکار کردن حیوانات دریایی استفاده می‌شود، و از طعام دریا حلیت خوردن هر چیزی که از دریا گرفته شود بدست می‌آید، و لو اینکه این عنوان  (آنچه از دریا گرفته شود) اعم است، هم شامل شکار می‌شود و هم مردارهایی که آب بیرون می‌اندازد و هم غیر حیوان، الا اینکه آنچه از اخبار اهل بیت (ع) وارد شده است این عنوان (آنچه از دریا گرفته می‌شود) را تفسیر می‌کند به ماهی‌های شور و امثال آن از شکارهای مانده و کهنه، و اینکه فرمود: <span class="aya" rel="5_96" data-words="7-10">متاعا لکم و للسیارة</span> کانه حال است برای‌ <span class="aya" rel="5_96" data-words="3-6">صید البحر و طعامه</span> و در آن اشاره‌ای هم به این جهت هست که خداوند از در منت آن را حلال فرموده، و چون خطاب به مؤمنین از جهت محرم بودنشان است عبارت‌ <span class="aya" rel="5_96" data-words="8-10">لکم و للسیارة</span> بمنزله اینست که گفته شود برای شما محرمها و غیر شما یعنی آنهایی که احرام ندارند. </p> <p>این را هم باید دانست که در آیات مورد بحث گفتگوهای فقهی زیادی هست که، اگر کسی بخواهد از آن اطلاع حاصل کند باید به کتب فقهی مراجعه نماید. </p> <h3> <span class="title" rel="5_97">توضیح آیه شریفه: <span class="aya" rel="5_97" data-words="1-7">جعل الله الکعبة البیت الحرام قیاما للناس...</span> </span> </h3> <p> <span class="aya" rel="5_97" data-words="1-14">جعل الله الکعبة البیت الحرام قیاما للناس و الشهر الحرام و الهدی و القلائد</span> <span class="phrase">تعلیق کلام به <em>کعبه</em> و سپس توصیف آن به <em rel="fa_5_97_4-5" data-sentence="46:194">بیت الحرام</em> کعبه بیت الحرام است، و همچنین توصیف ماه را به حرام و سپس ذکر <em>هدی</em> و <em rel="fa_5_97_14-14" data-sentence="183:103">قلائد</em> که از شؤونات حرمت کعبه هستند همه دلالت دارند بر اینکه ملاک در این امری که در آیه است همانا احترام است.</span> </p> <p>راغب گفته: <em>قوام</em> و <em>قیام</em> چیزی است که انسان یا هر چیز دیگری بوسیله آن بر پا می‌شود، و قیام و قوام هر دو اسم‌اند برای چند چیز، مانند ستون و تکیه‌گاه، و به همین معنا است قیامی که در این آیه است: <span class="aya" rel="4_5" data-words="1-10">و لا تؤتوا السفهاء أموالکم التی جعل الله لکم قیاما</span> اموال خود را بدست سفیهان ندهید، چون خداوند مال را مایه قوام و امساک شما قرار داده و سفیه آن را ضایع می‌سازد و همچنین قیامی که در آیه <span class="aya" rel="5_97" data-words="1-7">جعل الله الکعبة البیت الحرام قیاما للناس</span> خداوند کعبه را بیت الحرام و مایه قوام شما قرار داده چون دنیا و آخرت آنان قوامش به کعبه بود. اصم گفته است چون کعبه الی الابد پایدار است و نسخ نمی‌شود. <span class="phrase">البته بعضی از قراء  <em rel="fa_5_97_6-6" data-sentence="20:123">قیاما</em> را <em>قیما</em> خوانده‌اند، که آن نیز به معنای قیام است<span class="footnote" rel="1" title="مفردات راغب ص ۴۱۶">*</span>.</span> </p> <p>و بنا بر گفته او برگشت معنای آیه مورد بحث به این می‌شود: خدای تعالی کعبه را   <code class="page" rel="6,209"/> احترام کرده و آن را بیت الحرام قرار داده، و به همین منظور بعضی از ماهها را هم حرام کرده و بوسیله حکم به وجوب حج در آن ماهها، بین ماههای حرام و بیت الحرام ارتباط برقرار کرد. </p> <p>البته در این بین اموری را هم که مناسب با حرمت است مانند هدی و قلائد جعل فرمود، و غرض از همه اینها این بود که کعبه را پایه حیات اجتماعی سعیدی برای مردم قرار دهد، و آن را قبله‌گاه مردم کند، تا در نماز، دل و روی خود را متوجه آن کنند و اموات خود و ذبیحه‌های خود را بسوی آن توجه دهند، و در هر حال احترامش نمایند و در نتیجه جمعیت واحده‌ای را تشکیل داده و جمعشان جمع و دینشان زنده و پایدار گردد، از اقطار مختلف گیتی و نقاط دور در آنجا گرد هم آیند و همه قسم طریق عبادت را پیموده و منافعی را که خصوص این قسم عبادت برای آنان دارد به چشم خود دیده استیفا کنند، و نیز اهل عالم بشنیدن اسم آن و به گفتگوی از آن و رفته رفته نزدیک شدن و دیدن آن و توجه بسوی آن هدایت شوند. خدای تعالی قریب به این وجه را در آیه‌ <span class="aya" rel="3_96" data-words="1-11">إن أول بیت وضع للناس للذی ببکة مبارکا و هدی للعالمین</span><span class="footnote" rel="1" title="بدرستی اولین خانه‌ای که برای مردم بنا نهاده شد هر آینه خانه‌ایست که در مکه است در حالی که مبارک و مایه هدایت عالمیان است سوره آل عمران آیه ۹۶">*</span> ذکر فرموده و ما قبلا در جلد سوم عربی، این کتاب در تفسیر آن مطالبی که برای روشن شدن ذهن خواننده مؤثر است گذراندیم، و نظیر آن کلام در معنای قیام در شهر الحرام می‌آید، چه شهر حرام نیز مایه قوام مردم است، و خداوند در آن ایام جنگ را تحریم نموده و جان و مال و عرض آنان را از دستبرد دشمن ایمن کرده، و در نتیجه به آنها فرصتی داده تا امور خود را اصلاح کنند، شهر حرام در حقیقت منزلگاه مسافر را می‌ماند که در آن به استراحت و رفع تعب و رنج و سفر می‌پردازند. و کوتاه سخن بیت الحرام و شهر الحرام و هر چه که متعلق است به آن مانند هدی و قلائد از جهت باعث بودن بر قوام معاد و معاش مردم منافعی است که شمردن اشخاصی را که از جزئیات ثابت و غیر ثابت آن منتفع شده و می‌شوند هر متفکری را به شگفت درمی‌آورد، و این حقیقت را بعد از چند آیه در بیان نهی از صید برای این منظور تذکر داد که جوابی باشد از توهمی که ممکن است کسی بکند و بگوید: نهی از شکار کردن با اینکه یا اصلا اتفاق نمی‌افتد و یا بندرت وقوع می‌یابد حکمی است بسیار کم فائده و یا بی فایده، چه تحریم شکار در یک مکانی از امکنه و در زمانی از زمانها و همچنین سوق دادن هدی جز تقلید از خرافات امم جاهلیت و همجیت چه سودی در بر دارد؟ از این سؤال جواب داده شده که اعتبار بیت الحرام و شهر الحرام و احکامی که بر آن دو تشریع شده مبنی بر حقیقتی علمی و اساسی و جدی است، و   <code class="page" rel="6,210"/> آن اینست که این بیت اللَّه و احکام و مناسکش مایه قوام و حیات مردم است. از این جا روشن می‌شود چطور جمله‌ <span class="aya" rel="5_97" data-words="15-16">ذلک لتعلموا...</span> به ما قبل خود متصل می‌شود، و اما اشاره <em>ذلک</em>  یا بخود حکمی است که در آیات قبل بیان شده، و جمله‌ <span class="aya" rel="5_97" data-words="1-7">جعل الله الکعبة البیت الحرام قیاما للناس...</span> حکمت آن را بیان می‌کند، یا بیان حکمی است که جمله‌ <span class="aya" rel="5_97" data-words="1-3">جعل الله الکعبة...</span> آن را توضیح می‌دهد، اگر مشار الیه، اولی باشد معنای آیه این می‌شود: خداوند بیت الحرام و شهر الحرام را باعث قوام مردم قرار داده، و احکامی را مناسب آن دو جعل فرموده تا با عمل کردن و حفظ احترام آنها به این حقیقت پی ببرند که خداوند به آنچه در آسمان‌ها و زمین است دانا است چنین خدایی می‌داند که هر موجودی چه چیز برایش نافع است، از همین جهت این احکامی را که می‌بینی (حرمت صید و سایر احکام احرام) تشریع کرده، نه از جهت تقلید از خرافات مردم نادان. </p> <p>و اگر معنای دوم باشد مفاد آیه این می‌شود: ما برای شما این حقیقت (قرار دادن بیت الحرام و غیره را قوام مردم) را بیان کردیم تا بدانید که خداوند می‌داند آنچه را که در آسمانها و زمین است، و همچنین امور و احکامی که در آن دو (بیت الحرام و شهر الحرام) جعل فرموده از روی مصلحت بوده، پس کسی توهم نکند که این احکام لغو و یا ناشی از خرافات عهد جاهلیت است. </p> <p><code class="aya" rel="5_98"/> <span class="aya" rel="5_98" data-words="1-10">اعلموا أن الله شدید العقاب و أن الله غفور رحیم...</span> این دو آیه تاکیدند برای بیان احکام مذکور و تثبیت انذار برای موفقیت آنها و وعده‌اند برای فرمانبران و وعیدند برای نافرمانان، و چون شائبه تهدید هم در آن هست از این رو وصف شدت عقاب را مقدم داشت بر وصف مغفرت و رحمت، و نیز از همین جهت در دنبالش فرمود: <code class="aya" rel="5_99"/> <span class="aya" rel="5_99" data-words="1-13">ما علی الرسول إلا البلاغ و الله یعلم ما تبدون و ما تکتمون</span>. </p> <h3>بحث روایتی‌ <span class="title" rel="5_95 5_94 5_96 5_97 5_98 5_99"> (روایاتی در ذیل آیات مربوط به کعبه و شکار در حال احرام و...) </span> </h3> <p> در کافی به سند خود از حماد بن عیسی و ابن ابی عمیر از معاویة بن عمار از امام ابی عبد اللَّه (ع) نقل کرده که در تفسیر آیه شریفه‌ <span class="aya" rel="5_94" data-words="5-13">لیبلونکم الله بشیء من الصید تناله أیدیکم و رماحکم</span> فرمود: حیوانات وحشی در عمره حدیبیه برای رسول اللَّه (ص) محشور شدند، و همه تا حدود تیررس آن جناب و یارانش بلکه تا دسترس آنها نزدیک آمدند<span class="footnote" rel="1" title="کافی ج ۴ ص ۳۹۶ ح ۱">*</span>. </p> <p>   <code class="page" rel="6,211"/> مؤلف: این روایت را عیاشی از معاویة بن عمار بطور مرسل نقل نمود<span class="footnote" rel="1" title="تفسیر عیاشی ج ۱ ص ۳۴۳ ح ۱۹۳">*</span>، و نیز این معنا را کلینی در کافی<span class="footnote" rel="2" title="کافی ج ۴ ص ۳۹۶ ح ۲">*</span> و شیخ در تهذیب هر کدام به سندی که به حلبی دارند از امام صادق  (ع) نقل نموده‌اند<span class="footnote" rel="3" title="تهذیب الاحکام ج ۵ ص ۳۰۰ ح ۲۰">*</span>، عیاشی از سماعه<span class="footnote" rel="4" title="تفسیر عیاشی ج ۱ ص ۳۴۲ ح ۱۹۲">*</span> و همچنین قمی در تفسیر خود بطور مرسل نقل کرده‌اند<span class="footnote" rel="5" title="تفسیر قمی ج ۱ ص ۱۸۲">*</span> و از مقاتل ابن حیان بطریقی که خواهد آمد نقل شده است. </p> <p>و در در المنثور است که ابن ابی حاتم از مقاتل ابن حیان نقل کرده که گفت: این آیه در عمره حدیبیه نازل شده، و اتفاقا آن سال بقدری شکارهای صحرایی و هوایی زیاد بود که هیچ سابقه نداشت، بطوری که دوش‌بدوش راحله (مرکب) ها آمد و شد می‌کردند. رسول اللَّه  (ص) مسلمین را نهی فرمود از اینکه در حال احرام از آنها شکار کنند، و این نهی از برای این بود که معلوم شود کیست که در چنین حالی که شکارهای نایاب اینطور در بین دست و پای مرکب‌ها آمد و شد دارند از خدا می‌ترسد و از این نعمت وافر چشم می‌پوشد<span class="footnote" rel="6" title="در المنثور ج ۲ ص ۳۲۷">*</span>. </p> <p><span class="phrase">مؤلف: این دو روایت با بیان سابق ما که گفتیم صید اعم است از اینکه در دست‌رس باشد و مثال زدیم به جوجه و تخم مرغ و بچه شکار یا در دسترس نباشد و مثال زدیم به شکارهای بزرگ منافات ندارند، برای اینکه در کافی با ذکر سند تا احمد بن محمد و از او بطور رفع نقل می‌کند که امام (ع) در ذیل آیه‌ <span class="aya" rel="5_94" data-words="10-13">تناله أیدیکم و رماحکم</span> فرمود: مراد از دسترس بودن‌ <span class="aya" rel="5_94" data-words="10-11">تناله أیدیکم</span> همان تخم و جوجه است، و مراد از رسیدن نیزه‌ها <em rel="fa_5_94_11-12" data-sentence="497:113">و رماحکم</em> همان شکارهای بزرگی است که با دست صید نمی‌شوند<span class="footnote" rel="7" title="کافی ج ۴ ص ۳۹۷ ح ۴">*</span>.</span> </p> <p>و <span class="phrase">در تفسیر عیاشی به اسناد خود از حریز از امام ابی عبد اللَّه (ص) نقل کرده که فرمود: اگر مرد محرم کبوتری را بکشد کفاره‌اش گوسفندی است، و اگر جوجه آن را بکشد کفاره‌اش شتری است، و اگر تخم مرغی را با پا لگد کرده و بشکند بر اوست یک درهم، که آن را و آن گوسفند و شتر را در مکه و یا منا تصدق دهد، و این همان قول خداست که فرمود:               <code class="page" rel="6,212"/> <span class="aya" rel="5_94" data-words="5-11">لیبلونکم الله بشیء من الصید تناله أیدیکم</span> (جوجه و تخم) <em rel="fa_5_94_11-12" data-sentence="479:91">و رماحکم</em>  (مادران آنها)<span class="footnote" rel="1" title="تفسیر عیاشی ج ۱ ص ۳۴۲ ح ۱۹۱">*</span>.</span> </p> <p>مؤلف: همین روایت را شیخ در تهذیب از حریز از آن جناب با اکتفای به قسمت اخیر آن نقل کرده است.<span class="footnote" rel="2" title="کافی ج ۴ ص ۸۳ ح ۱">*</span> و در تهذیب به سند خود از ابن ابی عمیر از حماد از حلبی از امام ابی عبد اللَّه  (ع) نقل کرده که فرمود: محرم وقتی صیدی را بکشد جزایی به گردنش می‌آید که باید آن را به مسکینان تصدق دهد، و اما اگر بار دوم چنین کند کفاره‌ای بر او نیست، و خداوند از او انتقام می‌ستاند، و مقصود از انتقام همان نقمت و عذاب آخرت است<span class="footnote" rel="3" title="کافی ج ۴ ص ۳۸۴ ح ۲">*</span>. </p> <p>و نیز در تهذیب از کلینی از ابن ابی عمیر از بعضی از اصحابش از امام ابی عبد اللَّه  (ع) نقل کرده که فرمود: اگر محرم اشتباها صیدی را بکشد بر او کفاره است، و اگر برای بار دوم عمدا چنین کند دیگر کفاره ندارد، و لیکن این چنین شخص از کسانی است که خدا از آنها انتقام می‌ستاند<span class="footnote" rel="4" title="تفسیر عیاشی ج ۱ ص ۳۴۶ ح ۲۰۹-۲۱۰">*</span>. </p> <p>و نیز در تهذیب از ابن ابی عمیر از معاویة بن عمار نقل می‌کند که گفت: خدمت امام ابی عبد اللَّه (ع) عرض کردم محرمی صیدی را شکار کرد تکلیفش چیست؟ فرمود کفاره باید بدهد، عرض کردم: اگر تکرار کرد چطور؟ فرمود هر دفعه که تکرار کند کفاره دارد<span class="footnote" rel="5" title="تا ذکر کنند اسم خدا را بر آنچه که از چارپایان روزیشان کرده سوره حج آیه ۳۶">*</span>. </p> <p>مؤلف: روایات همانطوری که می‌بینید مختلف و متعارضند، و لذا مرحوم شیخ طوسی در مقام جمع آنها بر آمده و فرموده: مراد از آن روایاتی که برای بار دوم کفاره را واجب ندانسته صورت عمد است، و مراد از روایات دیگر در صورت نسیان است، که هر چند دفعه تکرار شود کفاره واجب می‌شود. </p> <p>و نیز در تهذیب به سند خود از زراره از امام ابی جعفر (ع) در باره قول خدای تعالی که فرموده: <span class="aya" rel="5_95" data-words="22-26">یحکم به ذوا عدل منکم</span> نقل کرده که فرموده: مراد از <em>عدل</em> رسول اللَّه و امامان بعد از اوست، هر حکمی از احکام که بدانی از رسول اللَّه (ص) و ائمه بعد از او صدور یافته، دیگر لازم نیست در مقام پرسش از آن برآیی.<span class="footnote" rel="6" title="تهذیب الاحکام ج ۶ ص ۳۱۴ ح ۷۴">*</span> مؤلف: و در این معنا تعداد زیادی از روایات وارد شده، که در بعضی از آنها دارد: من       <code class="page" rel="6,213"/> (راوی) نزد امام صادق (ع) این آیه را تلاوت کردم: <span class="aya" rel="5_95" data-words="24-26">ذوا عدل منکم</span> فرمود: ذو عدل منکم<span class="footnote" rel="1" title="کافی ج ۴ ص ۳۹۷ ح ۴">*</span> این یکی از جاهایی است که نویسندگان قرآن اشتباه کرده‌اند، البته معلوم است که این اختلاف در قرائت است. </p> <p>و در کافی از زهری از علی بن الحسین (ع) نقل کرده که فرمود، روزه کفاره شکار واجب است، زیرا خدای تعالی فرموده: <span class="aya" rel="5_95" data-words="11-37">و من قتله منکم متعمدا فجزاء مثل ما قتل من النعم یحکم به ذوا عدل منکم هدیا بالغ الکعبة أو کفارة طعام مساکین أو عدل ذلک صیاما</span> ای زهری هیچ میدانی معنای اینکه روزه بمقدار اطعام مساکین و عدل آن باشد چیست؟ زهری می‌گوید: عرض کردم: نه نمی‌دانم، فرمود: شکار را قیمت می‌کنند، آن گاه قیمت آن را با گندم می‌سنجند، و بدست می‌آورند که با قیمت آن چقدر گندم می‌توان خریداری کرد، سپس آن مقدار گندم مفروض را به صاع تقسیم کرده ببینند چند صاع است. آن گاه در مقابل هر نصف صاع یک روز روزه می‌گیرند.<span class="footnote" rel="2" title="تهذیب الاحکام ج ۵ ص ۳۷۲ ح ۲۱۰،۲۱۱،۲۰۹،۲۱۵">*</span> و در کافی به سند خود از احمد بن محمد از بعضی از رجال روایتی خود از امام ابی عبد اللَّه (ع) نقل می‌کند که فرمود: کسی که در احرامش هدی بر او واجب شده می‌تواند هدی خود را در هر جا که بخواهد نحر کند، مگر فدا و کفاره صید، که باید آن را به مکه برساند، چون خدای تعالی در خصوص آن فرمود: <span class="aya" rel="5_95" data-words="27-29">هدیا بالغ الکعبة</span> هدیی که به کعبه برسد.<span class="footnote" rel="3" title="تهذیب الاحکام ج ۵ ص ۳۷۲ ح ۲۱۰،۲۱۱،۲۰۹،۲۱۵">*</span> و در تفسیر عیاشی از حریز از ابی عبد اللَّه (ع) روایت شده است که فرمود: مراد از صید دریا در آیه‌ <span class="aya" rel="5_96" data-words="1-8">أحل لکم صید البحر و طعامه متاعا لکم</span> ماهی‌های شوری است که می‌خورند، و فرق بین حیوان دریایی و صحرایی این است که هر مرغی که در باتلاقها و نیزارها بسر می‌برد، اگر تخم‌گذاری و پرورش جوجه‌اش در خشکی انجام می‌گیرد، آن مرغ از مرغهای صحرایی بشمار میرود، و اگر تخم‌گذاری و پرورش جوجه‌اش را در آب انجام می‌دهد، آن مرغ از مرغهای آبی محسوب می‌شود، و شکار آن حلال است<span class="footnote" rel="4" title="ای کسانی که ایمان آوردید وفا کنید به عهدها و معاملات خود، حلال شده است برای شما چارپایان سوره مائده آیه ۱">*</span>. </p> <p>و نیز در تفسیر عیاشی از زید شحام، نقل می‌کند که گفت: از امام ابی عبد اللَّه         <code class="page" rel="6,214"/> (ع) از معنای: <span class="aya" rel="5_96" data-words="1-4">أحل لکم صید البحر</span> پرسیدم، فرمود: مراد از صید دریا ماهی شور و ماهی‌های دودی است که همراه خود برده‌ای، و اما اگر ماهی تازه باشد آن صید نیست بلکه متاع است.<span class="footnote" rel="1" title="تفسیر عیاشی ج ۱ ص ۳۴۶ ح ۲۰۹-۲۱۰">*</span> مؤلف: روایات در این معنا از ائمه اهل بیت (ع) از طریق شیعه بسیار است. </p> <p>و در الدر المنثور است که ابن ابی شیبه از معاویة بن قره و احمد از مردی از انصار روایت کرده‌اند که مردی شترش تخمدان یعنی لانه شتر مرغی را لگد کرد و تخم‌های آن را شکست، رسول اللَّه (ص) فرمود باید برای شکستن هر تخمی یک روز روزه بداری، و یا یک مسکین را اطعام کنی<span class="footnote" rel="2" title="در المنثور ج ۲ ص ۳۲۹">*</span>. </p> <p>مؤلف: و نیز همین معنا را از ابن ابی شیبه از عبد اللَّه بن ذکوان از رسول اللَّه  (ص) و نیز از ابن ابی شیبه و از ابی الزناد از عایشه از رسول اللَّه  (ص) نقل کرده است. </p> <p>باز در الدر المنثور است که ابو الشیخ و ابن مردویه از طریق ابی المهزم از رسول اللَّه  (ص) نقل کرده‌اند که فرمود: کفاره در تخم شتر مرغ همان قیمت آنست<span class="footnote" rel="3" title="در المنثور ج ۲ ص ۳۲۹">*</span>. </p> <p>و نیز در الدر المنثور است که ابن ابی حاتم از ابی جعفر محمد بن علی نقل کرده که مردی از علی (ع) پرسید هدی از چه چیز باید باشد؟ فرمود از هشت جفت، مرد سائل مثل اینکه نفهمید و به شک افتاد، امام فرمود: شماها قرآن می‌خوانید؟ گویا مرد سائل عرض کرد: آری می‌خوانیم، امام فرمود: هیچ شنیده‌ای که خدای تعالی فرموده: <span class="aya" rel="5_1" data-words="1-10">یا أیها الذین آمنوا أوفوا بالعقود أحلت لکم بهیمة الأنعام؟</span><span class="footnote" rel="4" title="در المنثور ج ۲ ص ۳۳۱">*</span> عرض کرد: آری، حضرت فرمود شنیده‌ای که خدای تعالی می‌فرماید: <span class="aya" rel="22_34" data-words="6-14">لیذکروا اسم الله علی ما رزقهم من بهیمة الأنعام</span><span class="footnote" rel="5" title="تفسیر عیاشی ج ۱ ص ۳۴۶ ح ۲۱۱">*</span> و نیز می‌فرماید: <span class="aya" rel="6_142" data-words="1-6">و من الأنعام حمولة و فرشا</span><span class="footnote" rel="6" title="و از چارپایان ایجاد فرمود حیواناتی را که بر پشت آنها بار گذاشته و از پشم آنها فرش و بافته‌های دیگر تهیه کنید سوره انعام آیه ۱۴۳">*</span> و نیز می‌فرماید: فکلوا من بهیمة الانعام؟            <code class="page" rel="6,215"/> عرض کرد آری همه اینها را شنیده‌ام، امام فرمود: آیا شنیده‌ای که می‌فرماید: <span class="aya" rel="6_143" data-words="3-5">من الضأن اثنین</span> <em>و</em> <span class="aya" rel="6_143" data-words="6-9">و من المعز اثنین</span> <span class="aya" rel="6_144" data-words="1-8">و من الإبل اثنین و من البقر اثنین</span><span class="footnote" rel="1" title="سوره انعام آیه ۱۴۵-۱۴۶">*</span> عرض کرد: آری شنیده‌ام، فرمود: آیا شنیده‌ای که می‌فرماید: <span class="aya" rel="5_95" data-words="1-10">یا أیها الذین آمنوا لا تقتلوا الصید و أنتم حرم</span> تا آنجا که می‌فرماید: <span class="aya" rel="5_95" data-words="27-29">هدیا بالغ الکعبة</span> عرض کرد آری شنیده‌ام، فرمود: اگر من آهویی شکار کنم و بکشم بنا بر این چه کفاره‌ای بر من واجب می‌شود؟ عرض کرد گوسفند، علی  (ع) پرسید آیا باید آن را به کعبه برساند؟ مرد عرض کرد آری، حضرت فرمود: مطلب همین است. چون همانطوری که شنیده‌ای خداوند آن هدی را بالغ الکعبه نامیده<span class="footnote" rel="2" title="در المنثور ج ۲ ص ۳۳۰">*</span>. </p> <p>و نیز در الدر المنثور است که ابن ابی حاتم از عطای خراسانی نقل کرده که گفت عمر بن خطاب و عثمان بن عفان و علی بن ابی طالب و ابن عباس و زید بن ثابت و معاویه در این مساله که محرم اگر شکاری را بکشد چه کفاره‌ای به عهده‌اش می‌آید حکم کرده‌اند به اینکه باید دید قیمت آن شکار چقدر بوده است، با همان مبلغ اطعام مسکین کند<span class="footnote" rel="3" title="در المنثور ج ۲ ص ۳۳۰">*</span>. </p> <p>و نیز ابن جریر از ابی هریره از رسول اللَّه (ص) نقل می‌کند که در ذیل آیه <span class="aya" rel="5_96" data-words="1-8">أحل لکم صید البحر و طعامه متاعا لکم</span> فرمود: چیزی که دریا از مردارها بیرون افکند همان طعام دریاست<span class="footnote" rel="4" title="تهذیب الاحکام ج ۵ ص ۳۷۲ ح ۲۱۰،۲۱۱،۲۰۹،۲۱۵">*</span>. </p> <p>مؤلف: در همین معنا روایاتی از بعضی از صحابه نیز نقل شده، لیکن روایاتی که از طرق اهل بیت (ع) نقل شده و از نظر خواننده گذشت با آن روایات مخالفت دارند. </p> <p>در تفسیر عیاشی از ابان بن تغلب نقل می‌کند که گفت: حضور حضرت ابی عبد اللَّه  (ع) عرض کردم معنای‌ <span class="aya" rel="5_97" data-words="1-7">جعل الله الکعبة البیت الحرام قیاما للناس</span> چیست؟ فرمود: کعبه را مایه قوام دین و دنیای مردم قرار داد<span class="footnote" rel="5" title="تهذیب الاحکام ج ۵ ص ۳۷۲ ح ۲۱۰،۲۱۱،۲۰۹،۲۱۵">*</span>. </p> <p>مؤلف: توضیح این معنا در سابق گذشت. </p> 
