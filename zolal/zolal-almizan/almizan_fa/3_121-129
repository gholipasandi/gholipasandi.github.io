<h2 class="sura">ادامه سوره آل عمران</h2><h3 class="ayas">سوره آل‌عمران آیه‌های ۱۲۱ تا ۱۲۹</h3><code class="section" rel="3_121-129"/><h3>ترجمه آیات</h3> <p> <span class="trans" rel="3_121">بیاد آرای پیغمبر به یاد آور سحر گاهی را که از خانه خود به جهت صف آرایی مؤمنان برای جنگ بیرون شدی، و خدا به همه گفتار و کردار تو شنوا و دانا بود.  «۱۲۱» </span><span class="trans" rel="3_122">و آن گاه که دو طایفه از شما بد دل و ترسناک و در اندیشه فرار از جنگ بودند و خدا یار آنها بود آنان را دلدار نمود و همیشه باید اهل ایمان به خدا توکل کنند تا دلدار و نیرومند باشند.  «۱۲۲» </span><span class="trans" rel="3_123">و به حقیقت خداوند شما را در جنگ بدر یاری کرد و غلبه بر دشمن داد با آنکه شما از هر جهت در مقابل دشمن ضعیف بودید، پس راه خداپرستی و تقوا پیش گیرید باشد که شکر نعمتهای او به جای آرید.  «۱۲۳» </span><span class="trans" rel="3_124"> (ای رسول) بیاد آر آن هنگام را که به مؤمنین گفتی: آیا خداوند به شما مدد نفرمود که سه هزار فرشته به یاری شما فرستاد؟.  «۱۲۴» </span><span class="trans" rel="3_125">بلی اگر شما صبر و مقاومت در جهاد پیشه کنید و پیوسته پرهیز کار باشید چون کافران بر سر شما شتابان و خشمگین بیایند خداوند برای حفظ و نصرت شما پنج هزار فرشته را با پرچمی که نشان مخصوص سپاه اسلام است به مدد شما می‌فرستد.  «۱۲۵» </span><span class="trans" rel="3_126">و خدا آن فرشتگان را نفرستاد مگر برای اینکه به شما مژده فتح دهند و دل شما را به نصرت خدا مطمئن کنند و فتح و پیروزی نصیب شما نگشت مگر از جانب خداوند توانای دانا.  «۱۲۶» </span><span class="trans" rel="3_127">تا گروهی از کافران را هلاک گرداند یا ذلیل و خوار کند که از مقصود خود (که از میان بردن اسلام و مسلمین است) ناامید باز گردند.  «۱۲۷» </span><span class="trans" rel="3_128">ای پیغمبر (خدا را اختیار مطلق است) به دست تو کاری نیست اگر بخواهد به لطف خود از آن کافران درگذرد و اگر بخواهد به جرم آن که مردمی ستمگرند آنها را عذاب کند.  «۱۲۸» </span><span class="trans" rel="3_129">هر چه در آسمانها و هر چه در زمین است همه ملک خدا است هر که را خواهد ببخشد و هر که را خواهد عذاب کند، خدا نسبت (به خلق بسیار) آمرزنده و مهربان است.  «۱۲۹» </span></p>               <h3>بیان آیات</h3> <p> از اینجا سیاق آیات سیاقی دیگر شده، و به مطلبی که در آغاز سوره ذکر شده بود برگشته، در آنجا مؤمنین را به موقعیت و موقف دشواری که دارند هشدار می‌داد، و نعمت‌هایی را که به ایشان ارزانی داشته بود (از قبیل ایمان و نصرت و کفایت شر دشمنان را) به یادشان می‌آورد، و رموزی را تعلیمشان می‌داد که به وسیله آن به مقصد شریفشان برسند، و به دستوراتی<code class="page" rel="4,5"/> هدایتشان کرد که سعادتشان را هم در زندگی و هم بعد از مردن تامین کند. </p> <p>در این آیات داستان جنگ احد نیز آمده، و اما آیاتی که اشاره‌ای به داستان جنگ بدر دارد در حقیقت ضمیمه‌ای برای تکمیل داستان جنگ بدر است، و جنبه شاهد برای آن قصه دارد، نه اینکه مقصود اصلی طرح داستان بدر باشد، که ان شاء اللَّه باز هم در تفسیر آیاتش سخن خواهیم گفت. </p> <p> <span class="aya" rel="3_121" data-words="1-9">و إذ غدوت من أهلک تبوئ المؤمنین مقاعد للقتال</span> <span class="phrase">کلمه <em>اذ</em> ظرفی است متعلق به چیزی که حذف شده، و در ظاهر کلام نیامده از قبیل: <em>به یاد آور</em> و امثال آن، و فعل <em rel="fa_3_121_3-3" data-sentence="121:242">غدوت</em> از مصدر <em>غین-دال-واو</em> گرفته شده، که به معنای بیرون شدن در پگاه است و کلمه <em rel="fa_3_121_6-6" data-sentence="259:147">تبوئ</em> از مصدر <em rel="fa_3_121_6-6" data-sentence="324:124">تبوئه</em> گرفته شده، که به معنای تهیه مکان برای غیر، و یا اسکان غیر در مکان و متوطن کردن او در آن است، و کلمه <em rel="fa_3_121_8-8" data-sentence="482:9">مقاعد</em> جمع مقعد</span> </p><h3> <span class="title" rel="3_121 3_124 3_128 3_122 3_123 3_125 3_126 3_127 3_129">معنای اهل و مراد از اهل رسول خدا (ص) </span> </h3> <p> و کلمه <em>اهل</em> به طوری که راغب<span class="footnote" rel="1" title="مفردات راغب ص ۲۹">*</span> گفته به معنای هر آن کس و یا کسانی است که نسبت و یا خاندان و یا غیر آن دو از قبیل دین و شهر و یا صنعت ایشان را یکی می‌کند، مثلا می‌گویند اهل فلان شخص، یعنی زن و بچه و خادم و سایر کسانی که از او می‌خورند، و باز می‌گویند اهل فلان شخص، یعنی همه کسانی که به او منسوبند، مثل عشیره و نوه و نتیجه‌های او که عترت اویند، و باز گفته می‌شود اهل همدان، یعنی همه کسانی که در شهر زندگی می‌کنند،  (و یک نقطه از زمین همه را در خود گنجانیده، و وحدتی میان آنان بر قرار کرده)، و باز گفته می‌شود اهل فلان دین، یعنی همه افرادی که متدین به آن دینند،  (و وحدت دین همه را یکی کرده، و وحدتی به کثرتشان داده)، و نیز گفته می‌شود اهل کارخانه پارچه بافی، و یا اهل صنعت که داشتن صنعت وحدتی به آنها داده، و یا اهل فلان صنعت خاص، که شامل همه اساتید آن صنعت می‌شود، و کلمه اهل از کلماتی است که در مذکر و مؤنث فرقی نمی‌کند، و همچنین در مفرد و جمع تغییر شکل نمی‌دهد، هم به یک نفر می‌گویند اهل فلانی، و هم به چند نفر، و البته استعمالش مخصوص به مورد انسان است، بچه‌های یک حیوان را هیچگاه اهل آن حیوان نمی‌گویند. </p> <p>و مراد از اهل رسول خدا (ص)، خواص آن جناب است، که شامل جمع دودمانش می‌شود و مراد از آن در خصوص آیه شخص واحد نیست، به دلیل اینکه فرموده: <span class="aya" rel="3_121" data-words="3-5">غدوت من أهلک</span> چون وقتی می‌توان گفت از میان اهلت خارج شدی که منظور از اهل،   <code class="page" rel="4,6"/> جمعیت خانواده و خویشاوندان باشد، اما اگر منظور یک نفر باشد مثلا تنها همسر و یا مادر باشد نمی‌توان گفت: از میان اهلت خارج شدی ، و همین که می‌بینیم در آیه مورد بحث فرموده: <span class="aya" rel="3_121" data-words="3-5">غدوت من أهلک</span> خود دلیل بر این است که مراد از اهل جمع است نه یک نفر، و لذا می‌بینیم بعضی از مفسرین که اهل را به یک نفر تفسیر کرده‌اند، ناگزیر شده‌اند در آیه تقدیری بگیرند، و بگویند: تقدیر آیه غدوت من بیت اهلک <em>است، یعنی</em> وقتی که از خانه اهلت خارج شدی ، لیکن در کلام هیچ دلیلی نیست که بر آن مطلب دلالت کند. </p> <p>سیاق و روال آیات مورد بحث بر اساس خطاب کردن به عموم مؤمنین است، در این آیات مؤمنین را به مفاد آیات قبل و بعد مخاطب قرار داده پس می‌توان گفت در جمله: <span class="aya" rel="3_121" data-words="1-3">و إذ غدوت...</span> که خطاب بخصوص رسول خدا (ص) است، التفاتی از خطاب عموم به خطاب آن جناب شده است، و گویا وجه در این التفات لحن عتابی است که از آیات ظاهر می‌شود، چون این آیات از شائبه ملامت و عتاب و أسف بر جریانی که واقع شده (یعنی آن سستی و وهنی که در تصمیم در عمل قتال از ایشان سر زده) خالی نیست، و برای اینکه به آنان چوب کاری کرده باشد خطاب را از آنان برگردانیده و متوجه شخص رسول خدا (ص) نموده است، عملی که از شخص آن جناب سر زد، یعنی بیرون شدن از میان اهل را بهانه قرار داد، و فرمود: به یاد آر زمانی را که از بین اهل خود خارج می‌شدی ، و نیز فرمود: آن زمان که به مؤمنین می‌گفتی: <span class="aya" rel="3_124" data-words="4-6">أ لن یکفیکم...</span>، همچنین فرمود: <span class="aya" rel="3_128" data-words="1-5">لیس لک من الأمر شیء</span><span class="footnote" rel="1" title="تو از این امر هیچ اختیاری نداری">*</span> و نیز فرمود: <span class="aya" rel="3_154" data-words="30-34">قل إن الأمر کله لله</span><span class="footnote" rel="2" title="به این مردم بگو زمام همه امور به دست خدا است">*</span>. </p> <p>و نیز فرمود: <span class="aya" rel="3_159" data-words="1-17">فبما رحمة من الله لنت لهم، و لو کنت فظا غلیظ القلب لانفضوا من حولک فاعف عنهم</span><span class="footnote" rel="3" title="پس بخاطر رحمت مخصوصی از خدا بود که تو نسبت به آنان ملایم و نرمخو شدی، و گر نه اگر خشن و غلیظ القلب می‌بودی، مردم از پیرامونت متفرق می‌شدند، لذا باز هم از آنان درگذر، و خطایشان را تعقیب مکن">*</span>. </p> <p>و نیز فرمود: <span class="aya" rel="3_169" data-words="1-9">و لا تحسبن الذین قتلوا فی سبیل الله أمواتا</span>، با اینکه رسول خدا (ص) هرگز نمی‌پندارد که شهدا مرده‌اند مع ذلک به خاطر همان چوب کاری که گفتیم خطاب و عتابی که متوجه مردم است متوجه آن جناب نموده و می‌فرماید: هرگز نباید بپنداری که کشتگان در راه خدا مرده‌اند... . </p> <p>       <code class="page" rel="4,7"/> به جهتی که گفته شد خطاب جمع در این موارد را تبدیل به خطاب مفرد کرد، و موارد نامبرده از مواردی است که وقتی سخن گوینده به آن موارد کشیده می‌شود او را دچار تندی و هیجان نموده در نتیجه نمی‌گذارد گفتارش را ادامه دهد، به خلاف مواردی مثل آیات بعدی این سوره یعنی آیه 144 که می‌فرماید: <span class="aya" rel="3_144" data-words="1-16">و ما محمد إلا رسول قد خلت من قبله الرسل، أ فإن مات أو قتل انقلبتم</span>، و آیه 153 که می‌فرماید: <span class="aya" rel="3_153" data-words="8-12">و الرسول یدعوکم فی أخراکم</span>، که عتاب در آنها با خطاب جمع آمده، چون خطاب جمع مؤثرتر از خطاب مفرد بود، و باز به خلاف آیه 164 همین سوره که رسول خدا (ص) در آن غایب فرض شده، چون در مقام منت گذاری بر مؤمنین است به خاطر این نعمت که بر ایشان پیغمبری مبعوث کرده، غایب گرفتن او بیشتر در دلها می‌نشیند و در نفوس مؤثر می‌افتد و از توهم‌های پوچ و خیالهای باطل دورتر است، خواننده عزیز اگر در آیات شریفه دقت کند، به صحت گفتار ما پی می‌برد. </p> <p>و معنای آیه این است که به یاد آر آن زمان را که در غداة-صبح-از اهلت خارج شدی، تا برای مؤمنین لشگر گاهی آماده سازی، -و یا در آنجا اسکانشان دهی تا اطراق کنند، و خدا شنوا است نسبت به آنچه در آنجا گفته شد و نیز نسبت بدان چه در دلها پنهان کرده بودند دانا است. از جمله: <span class="aya" rel="3_121" data-words="1-5">و إذ غدوت من أهلک...</span> چنین بر می‌آید که معرکه جنگ به منزل آن جناب نزدیک بوده، و این خود دلیل است بر این که دو آیه مورد بحث ناظر به داستان جنگ احد است، در نتیجه این دو آیه متصل است به آیاتی که در باره جنگ احد نازل شده است، چون مضامین و مفاهیم آنها با این جریان تطبیق می‌کند، و از همین جا روشن می‌شود که گفتار بعضی از مفسرین که گفته‌اند دو آیه مورد بحث در باره جنگ بدر نازل شده درست نیست، و همچنین گفتار آنهایی که گفته‌اند: مربوط به جنگ احزاب است سخن ضعیفی است، و وجه ضعف آن دو روشن است. </p> <p> <span class="aya" rel="2_224" data-words="15-18">و الله سمیع علیم</span> <span class="phrase">یعنی خدای تعالی شنوای آن سخنانی است که در آنجا گفتند، و دانای به آن نیات و اسراری است که در دلهای خود پنهان داشتند، و این جمله دلالت دارد بر اینکه در آن واقعه سخنانی در بین مؤمنین رد و بدل شده، و نیاتی را هم در دلهای خود پنهان داشته‌اند، و از ظاهر کلام بر می‌آید که جمله: <em rel="fa_3_122_1-2" data-sentence="272:24">اذ همت</em> متعلق به هر دو وصف است.</span> </p> <p><code class="aya" rel="3_122"/> <span class="aya" rel="3_122" data-words="1-9">إذ همت طائفتان منکم أن تفشلا و الله ولیهما</span> <span class="phrase">ماده <em>ها-میم و میم</em> که فعل ماضی مؤنث غایب <em rel="fa_3_122_2-2" data-sentence="49:161">همت</em> از آن مشتق شده به معنای تصمیم و عزمی است که در دل برای کاری جزم کرده باشی، و کلمه <em rel="fa_3_122_6-6" data-sentence="186:66">فشل</em> به معنای<code class="page" rel="4,8"/> ضعف توأم با ترس است.</span> </p> <h3> <span class="title" rel="3_122">بیان مراد از جمله‌ <span class="aya" rel="3_122" data-words="7-9">و الله ولیهما</span> در آیه شریفه و رد گفته یکی از مفسرین در ذیل این جمله</span> </h3> <p> و <span class="phrase">جمله: و اللَّه ولیهما حال از جمله قبل است، و عامل در آن فعل <em rel="fa_3_122_2-2" data-sentence="60:497">همت</em> است، و زمینه کلام زمینه عتاب و توبیخ است، و همچنین جمله: <span class="aya" rel="3_122" data-words="10-14">و علی الله فلیتوکل المؤمنون</span> حالی دیگر از آن جمله است، و معنایش این است که: این دو طایفه تصمیم گرفتند از کار جنگ منصرف شوند، و آن را سست بگیرند، در حالی که خدای تعالی ولی آن دو طایفه است، و این برای مؤمن سزاوار نیست، که با اینکه معتقد است خدا ولی او است در خود فشل و سستی و ترس راه دهد، و بلکه سزاوار است امر خود را به خدا واگذار کند که هر کس بر خدا توکل کند خدا وی را کافی خواهد بود.</span> </p> <p>از اینجا ضعف گفتار زیر روشن می‌شود که بعضی گفته‌اند: این هم، هم خطوری است، نه عزمی و با تصمیم قاطع‌، چون خدای تعالی این دو طایفه را ستوده و خبر داده که او ولی ایشان است، پس اگر هم آنان هم قطعی بود، و در نتیجه بر فشل و سستی تصمیم قاطعانه گرفته بودند، باید می‌فرمود: شیطان ولی ایشان است نه اینکه با عبارت فوق مدحشان کند. </p> <p>و من نفهمیدم منظور این مفسر از عبارت هم خطوری است، نه هم عزمی و با تصمیم قطعی چه بوده؟ اگر منظورش این بوده که دو طایفه مورد بحث تنها تصور فشل کرده‌اند، و به قلبشان خطور کرده که مثلا چطور است فشل و سستی کنیم، که این تصور اختصاصی به دو طایفه از مؤمنین نداشته، معلوم است که تمامی افراد حاضر در آن صحنه چنین تصوری را داشته‌اند، و اصلا معنا ندارد که این خطور جزء حوادث این قصه شمرده شود، علاوه بر این خطور قلبی را در لغت هم و تصمیم نمی‌گویند، مگر اینکه منظورش از خطور، خطور تصوری توأم با مختصری تصدیق و خلاصه خطوری باشد آمیخته با مقداری تصدیق، زیرا اگر غیر از این بوده باشد سایر طوائف و گروه‌های مسلمین از فشل این دو طایفه خبردار نمی‌شدند، لا بد علاوه بر خطور قلبی اثر عملی هم بر طبق آن داشته‌اند که سایرین از حالشان با خبر شده‌اند، علاوه بر این که ذکر ولایت خدا و این که خدای تعالی ولی این دو طایفه است و نیز این که بر مؤمن واجب است، که توکل بر خدا کند، با همی سازش دارد که توأم با اثری عملی باشد، نه صرف خطور و تصور، از این هم که بگذریم این که گفت جمله: <span class="aya" rel="3_122" data-words="7-9">و الله ولیهما...</span> مدح است حرف صحیحی نیست، بلکه به طوری که از سیاق بر آمد دیدید که این جمله ملامت و موعظت است. </p> <p>و شاید منشا این گفتار روایتی<span class="footnote" rel="1" title="مجمع البیان ج ۱-۲ ص ۴۹۵">*</span> باشد که از جابر بن عبد اللَّه انصاری نقل شده که   <code class="page" rel="4,9"/> گفت: این آیه در باره ما نازل شده، و هیچ دوست نمی‌دارم که نازل نمی‌شد، برای اینکه خدا را ولی ما خوانده، و فرموده: <span class="aya" rel="3_122" data-words="7-9">و الله ولیهما</span>. </p> <p>مفسر نامبرده از این روایت چنین فهمیده که جابر آیه را در مقام مدح دانسته است. </p> <p>و به فرضی که روایت صحیح باشد منظور جابر این نبوده که آیه همه‌اش در مقام مدح است، بلکه خواسته است بگوید: خدای تعالی ایمان ما را تصدیق کرده، و ما را جزء مؤمنینی دانسته که به حکم‌ <span class="aya" rel="2_257" data-words="1-4">الله ولی الذین آمنوا...</span>، <span class="aya" rel="2_257" data-words="10-14">و الذین کفروا أولیاؤهم الطاغوت...</span> در تحت ولایت اویند، و نخواسته است عتاب و توبیخ آیه را نسبت به آن دو طایفه انکار کند. </p> <h3> <span class="title" rel="3_123">توضیحی در مورد جمله‌ <span class="aya" rel="3_123" data-words="6-8">و أنتم أذلة</span> در آیه شریفه</span> </h3> <p> <code class="aya" rel="3_123"/> <span class="aya" rel="3_123" data-words="1-8">و لقد نصرکم الله ببدر و أنتم أذلة</span> از ظاهر سیاق بر می‌آید که آیه شریفه در این مقام است تا شاهدی باشد برای این که عتاب قبلی را تکمیل و تاکید کند، در نتیجه معنای حال را افاده می‌کند، همانطور که جمله <span class="aya" rel="3_122" data-words="7-9">و الله ولیهما...</span> حال را افاده می‌کرد، در نتیجه معنای آیه چنین می‌شود: این سزاوار نبود که از شما مؤمنین آثار فشل مشاهده شود، با اینکه ولی شما خدا است، و با اینکه خدا شما را که در بدر ذلیل بودید یاری فرمود، و بعید نیست که آیه شریفه کلامی مستقل باشد در این زمینه که بخواهد بر مؤمنین منت بگذارد به آن نصرت عجیبی که در جنگ بدر از ایشان کرد، و ملائکه را به یاریشان فرستاد. </p> <p>و چون یاری آنان در روز بدر را یادآور شد، و آن را در مقابل حالتی که خود مؤمنین داشتند قرار داد، -با در نظر گرفتن این که هر کس عزتی به خرج بدهد به یاری خدا و عون او دارای عزت شده، چون انسان از ناحیه خودش به جز فقر و ذلت چیزی ندارد، -لذا در بیان حالی که مؤمنین داشتند فرمود: <span class="aya" rel="3_123" data-words="6-8">و أنتم أذلة</span> از اینجا معلوم می‌شود که جمله‌ <span class="aya" rel="3_123" data-words="6-8">و أنتم أذلة</span> هیچ منافاتی با آیاتی که عزت را از آن خدا و مؤمنین می‌داند ندارد، نظیر آیه: <span class="aya" rel="63_8" data-words="10-16">و لله العزة و لرسوله و للمؤمنین</span><span class="footnote" rel="1" title="سوره منافقون آیه:۸&quot;">*</span>، چون عزت مؤمنین هم به عزت خدا است و هم چنان که فرموده: <span class="aya" rel="4_139" data-words="12-15">فإن العزة لله جمیعا</span><span class="footnote" rel="2" title="سوره نساء، آیه:۱۳۹&quot;">*</span> و خدا که همه عزت‌ها از او است وقتی می‌خواهد مؤمنین را عزت بدهد یاریشان می‌کند، هم چنان که در جای دیگر فرموده: <span class="aya" rel="30_47" data-words="1-20">و لقد أرسلنا من قبلک رسلا إلی قومهم، فجاؤهم بالبینات فانتقمنا من الذین أجرموا و کان حقا علینا نصر المؤمنین</span>     <code class="page" rel="4,10"/><span class="footnote" rel="1" title="ما قبل از تو پیغمبرانی دیگر نیز به سوی اقوامشان گسیل داشتیم، پیامبران آیاتی روشن برای آنان آوردند، و ما از کسانی که جرم کردند انتقام گرفتیم، چون این بر ما است که مؤمنین را یاری کنیم سوره روم آیه:۴۷&quot;">*</span>، پس وقتی که موقعیت یک چنین موقعیتی باشد که اگر مؤمنین بدان جهت‌ که مؤمنین هستند، و با صرف نظر از یاری و عزت خدایی در نظر گرفته شوند، به جز ذلت چیزی نخواهند داشت. </p> <p>علاوه بر اینکه از نظر واقعه خارجی هم مؤمنین در آن روز در ذلت بودند، برای این که عدد و نیرویشان بسیار اندک و قوت و شوکت و زینت دشمن بسیار زیاد بود، و چه مانعی دارد که این ذلت نسبی را به کسانی بدهیم که در واقع عزیزند، هم چنان که می‌بینیم خدای تعالی ذلت را به مردمی نسبت داده که کمال مدح را از ایشان کرد چنانچه فرمود: <span class="aya" rel="5_54" data-words="10-22">فسوف یأتی الله بقوم یحبهم، و یحبونه، أذلة علی المؤمنین أعزة علی الکافرین...</span><span class="footnote" rel="2" title="پس بزودی خدای تعالی مردمی را برمی‌انگیزد که دوستشان دارد، و آنان هم خدا را دوست دارند، مردمی که در برابر مؤمنین ذلیل و در برابر کفار عزیز و ذلت‌ناپذیرند سوره مائده آیه:۵۴&quot;">*</span>. </p> <p><code class="aya" rel="3_124"/> <span class="aya" rel="3_124" data-words="1-8">إذ تقول للمؤمنین أ لن یکفیکم أن یمدکم...</span> کلمه <em>امداد</em> که فعل <em>یمد</em> از آن مشتق است از مصدر ثلاثی مجرد <em>میم-دال- دال</em> گرفته شده، که به معنای رساندن مدد بنحو اتصال است. </p> <p><code class="aya" rel="3_125"/> <span class="aya" rel="3_125" data-words="1-10">بلی إن تصبروا و تتقوا و یأتوکم من فورهم هذا...</span> <span class="phrase">کلمه <em rel="fa_3_125_1-1" data-sentence="5:397">بلی</em> کلمه تصدیق و کلمه  <em rel="fa_3_125_9-9" data-sentence="78:365">فور</em> و <em rel="fa_3_125_9-9" data-sentence="135:348">فوران</em> به معنای غلیان و جوشش است، وقتی گفته می‌شود <em>فاد القدر</em>  <em>بکسره قاف</em> معنایش این است که دیگ به جوش آمد، و به عنوان استعاره و مجاز در مورد سرعت و عجله به کار می‌رود، و امری را که مهلت و درنگ در آن نیست امر فوری می‌گویند، پس معنای این که فرمود: <span class="aya" rel="3_125" data-words="8-10">من فورهم هذا</span> همین <em>ساعت</em> است.</span> </p> <h3> <span class="title" rel="3_125 3_121 3_122 3_123 3_124 3_126 3_127 3_128 3_129">مصداق وعده به نصرت با ملائکه به مؤمنین در آیه کریمه</span> </h3> <p> و ظاهرا مصداق آیه شریفه، واقعه روز بدر است، و البته این وعده را به شرط صبر و تقوا داده و فرموده است که: <span class="aya" rel="3_125" data-words="2-10">إن تصبروا و تتقوا و یأتوکم من فورهم هذا</span>. </p> <p>و <span class="phrase">اما از کلام بعضی از مفسرین ظاهر می‌شود که خواسته‌اند بگویند در جمله مورد بحث خداوند وعده بر نازل کردن ملائکه را داده است در صورتی که کفار بعد از این فوریت برگردند، و در نتیجه خواسته‌اند بگویند که مراد از جمله <em rel="fa_3_125_9-9" data-sentence="209:308">فورهم</em> خود روز بدر است، نه آمدن آنان در روز بدر، و همچنین اینکه از کلام بعضی دیگر بر می‌آید که خواسته‌اند بگویند: آیه شریفه وعده‌ای است به نازل کردن ملائکه در سایر جنگهایی که بعد از بدر اتفاق می‌افتد (نظیر     <code class="page" rel="4,11"/> احد و حنین و احزاب) سخنانی است که هیچ دلیلی از لفظ آیه بر آن نیست.</span> </p> <p>و اما در باره روز جنگ احد در آیات قرآنی هیچ محلی دیده نمی‌شود که بتوان از آن استفاده کرد که در آن روز نیز ملائکه سپاه اسلام را یاری کرده باشند، و این خود روشن است، و اما در مورد روز احزاب و روز حنین هم هر چند در غیر آیات مورد بحث آیاتی است که دلالت دارد بر نزول ملائکه، مانند آیه: <span class="aya" rel="33_9" data-words="9-18">إذ جاءتکم جنود فأرسلنا علیهم ریحا و جنودا لم تروها</span><span class="footnote" rel="1" title="سوره احزاب آیه:۹&quot;">*</span> که در باره جنگ احزاب است. و آیه: <span class="aya" rel="9_25" data-words="7-9">و یوم حنین</span>... <span class="aya" rel="9_26" data-words="10-14">و أنزل جنودا لم تروها</span><span class="footnote" rel="2" title="سوره توبه آیه:۲۶&quot;">*</span> که در باره جنگ حنین است، الا این که لفظ آیه مورد بحث که می‌فرماید: <span class="aya" rel="3_125" data-words="1-10">بلی إن تصبروا و تتقوا و یأتوکم من فورهم هذا</span> قاصر است از این که دلالت کند بر یک وعده عمومی در باره همه جنگها. </p> <p>و اما نزول سه هزار ملک در روز بدر منافاتی با آیه سوره انفال ندارد، که می‌گوید: <span class="aya" rel="8_9" data-words="4-11">فاستجاب لکم أنی ممدکم بألف من الملائکة مردفین</span><span class="footnote" rel="3" title="پس خدا دعایتان را مستجاب کرد، و فرمود شما را با فرستادن هزار ملک پیوسته مدد خواهیم کرد سوره انفال آیه:۹&quot;">*</span> برای این که کلمه <em>مردفین</em> به معنای پشت سر هم است، و آیه را چنین معنا می‌دهد که با چند هزار ملک که هر هزارش دنبال هزاری دیگر باشد مدد خواهم کرد، که توضیح این معنا در تفسیر سوره انفال آمده است. </p> <p><code class="aya" rel="3_126"/> <span class="aya" rel="3_126" data-words="1-7">و ما جعله الله إلا بشری لکم...</span> <span class="phrase">ضمیر در <em rel="fa_3_126_3-3" data-sentence="8:789">جعله</em> به امدادی که از فعل <em rel="fa_3_125_11-11" data-sentence="83:753">یمددکم</em> استفاده می‌شود بر می‌گردد، و کلمه <em rel="fa_3_126_17-17" data-sentence="177:706">عند</em> در جمله‌ <span class="aya" rel="3_126" data-words="15-18">إلا من عند الله</span>، ظرفی است که معنای حضور را افاده می‌کند، چون این کلمه در آغاز در قرب و حضور مکانی که مختص به اجسام است استعمال می‌شده، برای این وضع کرده‌اند که مثلا بگویند: کنت قائما عند الکعبه نزد کعبه ایستاده بودم و بتدریج استعمالش توسعه یافت و در قرب زمانی نیز استعمال شد، مثلا گفتند: رأیت فلانا عند غروب الشمس<span class="footnote" rel="4" title="من فلانی را هنگام غروب خورشید دیدم">*</span> و سپس کار به جایی رسید که در تمام موارد قرب و نزدیک (اعم از زمانی، مکانی و معنوی) استعمال کردند مثلا گفتند عند الامتحان یکرم الرجل او یهان<span class="footnote" rel="5" title="هنگام امتحان است که آدمی رو سفید می‌شود و یا خوار می‌گردد">*</span>.</span> </p> <p>و <span class="phrase">آنچه در این مقام از جمله‌ <span class="aya" rel="3_126" data-words="12-20">و ما النصر إلا من عند الله العزیز الحکیم</span> با در نظر گرفتن جمله قبلش که می‌فرمود: <span class="aya" rel="3_126" data-words="1-11">و ما جعله الله إلا بشری لکم و لتطمئن قلوبکم به</span> استفاده می‌شود،           <code class="page" rel="4,12"/> این است که: منظور از کلمه <em rel="fa_3_126_17-17" data-sentence="354:596">عند</em> مقام ربوبی است، که تمامی اوامر و فرامین بدان جا منتهی می‌شود، و هیچ یک از اسباب از آن مستقل و بی نیاز نیست، پس با در نظر گرفتن این نکته، معنای آیه چنین می‌شود: ملائکه مددرسان، در مساله مدد رساندن و یاری کردن هیچ اختیاری ندارند، بلکه آنها اسباب ظاهریه‌ای هستند که بشارت و آرامش قلبی را برای شما می‌آفرینند، نه این که راستی فتح و پیروزی شما مستند به یاری آنها باشد، و یاری آنها شما را از یاری خدا بی نیاز کند، نه، هیچ موجودی نیست که کسی را از خدا بی نیاز کند، خدایی که همه امور و اوامر به او منتهی می‌شود، خدای عزیزی که هرگز و تا ابد مغلوب کسی واقع نمی‌شود، خدای حکیمی که هیچگاه دچار جهل نمی‌گردد.</span> </p> <p><code class="aya" rel="3_127"/><code class="aya" rel="3_128"/><code class="aya" rel="3_129"/> <span class="aya" rel="3_127" data-words="1-7">لیقطع طرفا من الذین کفروا أو یکبتهم...</span> تا آخر آیات مورد بحث، حرف <em>لام</em> در اول آیه متعلق است به جمله‌ <span class="aya" rel="3_123" data-words="1-4">و لقد نصرکم الله</span>، و قطع طرف کنایه است از کم کردن عده و تضعیف نیروی کفار به کشتن و اسیر گرفتن، همان طور که دیدیم در جنگ بدر اتفاق افتاد، مسلمانان هفتاد نفر را کشتند، و هفتاد نفر دیگر را اسیر کردند، و کلمه <em>کبت</em> به معنای خوار کردن و به خشم در آوردن است. </p> <p>و جمله: <span class="aya" rel="3_128" data-words="1-5">لیس لک من الأمر شیء</span> جمله‌ای است معترضه، و فایده‌اش بیان این معنا است که: زمام مساله قطع و کبت بدست خدای تعالی است، و رسول خدا (ص) در آن دخالتی ندارد، تا وقتی بر دشمن ظفر یافتند و دشمن را دستگیر نمودند او را مدح کنند و عمل و تدبیر آن جناب را بستایند، و بر عکس اگر مثل روز احد از دشمن شکست خوردند و گرفتار آثار شوم شکست شدند آن جناب را توبیخ و ملامت کنند، که مثلا امر مبارزه را درست تدبیر نکردی، هم چنان که همین سخن را در جنگ احد زدند، و خدای تعالی گفتارشان را حکایت کرده است. </p> <p>و جمله: <span class="aya" rel="3_128" data-words="6-8">أو یتوب علیهم</span> عطف است بر جمله یقطع... ، و وقتی جمله معترضه: <span class="aya" rel="3_128" data-words="1-5">لیس لک من الأمر شیء</span> را کنار بگذاریم گفتار در دو آیه گفتاری است متصل، و چون در آیه مورد بحث سخن از توبه شد، در آیه بعدش امر توبه و مغفرت را بیان نموده و فرموده: <span class="aya" rel="3_129" data-words="1-9">و لله ما فی السماوات و ما فی الأرض...</span> و معنای هر سه آیه این است که این تدبیر متقن از ناحیه خدای تعالی برای این بود که با قتل و اسیر کردن کفار عده آنان را کم، و نیرویشان را تحلیل ببرد، و یا برای این بود که ایشان را کبت کند، یعنی خوار و خفیف نموده تلاشهایشان را بی ثمر سازد، و یا برای این که موفق به توبه‌شان نموده و یا برای این بود که عذابشان کند، اما قطع و کبت از ناحیه خدای تعالی است، برای این که امور همه به دست او است نه به دست تو، تا اگر خوب از<code class="page" rel="4,13"/> کار در آمد ستایش و در غیر این صورت نکوهش شوی، و اما توبه و یا عذاب به دست خدا است، برای این که مالک هر چیزی او است پس او است که هر کس را بخواهد می‌آمرزد و هر که را بخواهد عذاب می‌کند، و با این حال مغفرت و رحمتش بر عذاب و غضبش پیشی دارد، پس او غفور و رحیم است. </p> <p>و اگر ما جمله: <span class="aya" rel="3_129" data-words="1-9">و لله ما فی السماوات و ما فی الأرض...</span> را در مقام تعلیل برای هر دو فقره اخیر یعنی جمله او یتوب... گرفتیم، برای این بود که بیان ذیل آن یعنی جمله‌ <span class="aya" rel="3_129" data-words="10-16">یغفر لمن یشاء، و یعذب من یشاء...</span> اختصاص به آن دو فقره داشت، در نتیجه مفاد آیه چنین می‌شود <em>: </em> اللَّه یغفر لمن یشاء، و یعذب من یشاء، لان ما فی السماوات و الارض ملکه<span class="footnote" rel="1" title="خداوند هر که را بخواهد می‌آمرزد، و هر که را بخواهد عذاب می‌کند، چون آنچه در آسمانها و زمین است ملک او است &lt;em&gt;مترجم&lt;/em&gt; ">*</span>. </p> <p>مفسرین در اتصال جمله: <span class="aya" rel="3_127" data-words="1-2">لیقطع طرفا...</span> و همچنین در اینکه عطف جمله‌ <span class="aya" rel="3_128" data-words="6-10">أو یتوب علیهم أو یعذبهم...</span> به ما قبل چه معنایی می‌دهد، و همچنین در این که جمله: <span class="aya" rel="3_128" data-words="1-5">لیس لک من الأمر شیء</span> چه چیزی را تعلیل می‌کند، و جمله: <span class="aya" rel="3_129" data-words="1-9">و لله ما فی السماوات و ما فی الأرض...</span> در مقام تعلیل چه مطلبی است؟ وجوهی دیگر ذکر کرده‌اند که ما از تعرض و بگومگوی در پیرامون آن صرف نظر کردیم، چون دیدیم فایده‌اش اندک است علاوه بر این که به فرض هم که فایده‌اش چشم‌گیر بود با آنچه از ظاهر آیات به کمک سیاق جاری در آن استفاده می‌شود مخالفت داشت، و اگر از خوانندگان محترم کسی بخواهد با آن اقوال آگاه گردد باید به تفسیرهای طولانی مراجعه نماید. </p> <h3>بحث روایتی‌ <span class="title" rel="3_121 3_122 3_123 3_124 3_125 3_126 3_127 3_128 3_129"> (در باره جنگ احد) </span> </h3> <p> در تفسیر مجمع البیان از امام صادق (ع) روایت آورده که فرمود: سبب بر پا شدن جنگ احد این بود که قریش بعد از برگشتن از جنگ بدر به مکه و مصیبت‌هایی که در آن جنگ دیدند،  (چون در آن جنگ هفتاد کشته و هفتاد اسیر داده بودند) ابو سفیان در مجلس قریش گفت: ای بزرگان قریش اجازه ندهید زنانتان بر کشته‌هایتان بگریند برای اینکه وقتی اشک چشم فرو می‌ریزد اندوه و عداوت با محمد را هم از دلها پاک می‌گرداند پس بگذارید این کینه در دلها بماند تا روزی که انتقام خود را بگیریم، و زنان در آن روز بر کشتگان در بدر   <code class="page" rel="4,14"/> گریه سر دهند این بود تا آنکه تصمیم به انتقام گرفتند، و به منظور جمع آوری لشگری بیشتر به زنان اجازه دادند تا برای کشتگان در بدر گریه کنند، و نوحه‌سرایی نمایند، در نتیجه وقتی از مکه بیرون می‌آمدند سه هزار نفر نظامی سواره و دو هزار پیاده داشتند، و البته زنان خود را هم با خود آوردند<span class="footnote" rel="1" title="تفسیر مجمع البیان ج ۱-۲ ص ۴۹۵">*</span>. </p> <p>از سوی دیگر وقتی خبر این لشگرکشی قریش به رسول خدا (ص) رسید اصحاب خود را جمع نموده، بر جهاد در راه خدا تشویقشان کرد، عبد اللَّه بن ابی بن سلول  (رئیس منافقین) عرضه داشت یا رسول اللَّه از مدینه بیرون مرو تا دشمن به داخل مدینه بیاید و ما در کوچه و پس کوچه‌های شهر بر آنها حمله‌ور شویم، خانه‌های خود را سنگر کنیم، و در نتیجه افراد ضعیف و زنان و بردگان هم از زن و مردشان همه نیروی ما شوند، و در سر هر کوچه و بر بالای بامها عرصه را بر دشمن تنگ کنیم، چون من تجربه کرده‌ام هیچ دشمنی بر ما در خانه‌ها و قلعه‌هایمان حمله نکرد مگر آنکه از ما شکست خورد، و سابقه ندارد که ما از آنها شکست خورده باشیم و هیچگاه نشد که از خانه به طرف دشمن درآئیم و پیروز شده باشیم، بلکه دشمن بر ما پیروز شده است. </p> <p>سعد بن عباده و چند نفر دیگر از اوس بپا خاسته، عرضه داشتند: یا رسول اللَّه آن روز که ما مشرک بودیم احدی از عرب به ما طمع نبست، چگونه امروز طمع به بندد با این که تو در بین مایی؟ نه، به خدا سوگند هرگز پیشنهاد عبد اللَّه را نمی‌پذیریم، و آرام نمی‌گیریم تا آنکه به سوی دشمن برویم، و با آنان کارزار کنیم، و چرا نکنیم، اگر کسی از ما کشته شود شهید است، و اگر نشود در راه خدا جهاد کرده است. </p> <p>رسول خدا (ص) رأی او را پذیرفت، و با چند نفر از اصحاب خود از مدینه بیرون رفت، تا محل مناسبی برای جنگ تهیه کند، هم چنان که قرآن کریم فرمود: <span class="aya" rel="3_121" data-words="1-5">و إذ غدوت من أهلک</span> و عبد اللَّه بن ابی بن سلول از یاری رسول اللَّه (ص) دریغ ورزید، و جماعتی‌ از خزرج (که هم قبیله او بودند و او بزرگ ایشان بود) از رأی او پیروی کردند. </p> <p>در این مدت لشکر قریش هم چنان به مدینه نزدیک می‌شد، تا به احد رسید، و رسول خدا (ص) اصحاب خود را که هفتصد نفر بودند بیاراست و عبد اللَّه بن جبیر را به سرکردگی پنجاه نفر تیرانداز از مامور حفاظت از دره کرد، و آنان را بر دهانه دره گماشت، و تاکید   <code class="page" rel="4,15"/> کرد که مراقب باشند تا مبادا کمین‌گیران دشمن از آنجا بر سپاه اسلام بتازند، و به عبد اللَّه بن جبیر و نفراتش فرمود: اگر دیدید، لشکر دشمن را شکست دادیم، حتی اگر آنها را تا مکه تعقیب کردیم، مبادا شما از این محل تکان بخورید، و اگر دیدید دشمن ما را شکست داد و تا داخل مدینه تعقیبمان کرد باز از جای خود تکان نخورید، و هم چنان دره را در دست داشته باشید. </p> <p>در لشکر قریش، ابو سفیان خالد بن ولید را با دویست سواره در کمین گمارد و گفت هر وقت دیدید که ما با لشکر محمد در هم آمیختیم، شما از این دره حمله کنید، تا در پشت سر آنان قرار بگیرید. </p> <p>رسول خدا (ص) اصحاب خود را آماده نبرد ساخته، رایت (پرچم) جنگ را به دست امیر المؤمنین ع داد، و انصار بر مشرکین قریش حمله‌ور شدند که قریش به وضع قبیحی شکست خورد، اصحاب رسول خدا (ص) به تعقیبشان پرداختند، خالد بن ولید با دویست نفر سواره راه دره را پیش گرفت، تا از آنجا به سپاه اسلام حمله‌ور شود، لیکن به عبد اللَّه بن جبیر و نفراتش برخورد، و عبد اللَّه نفرات او را تیر باران کرد، خالد ناگزیر برگشت، از سوی دیگر نفرات عبد اللَّه بن جبیر اصحاب رسول خدا (ص) را دیدند که مشغول غارت کردن اموال دشمنند. به عبد اللَّه گفتند یاران همه به غنیمت رسیدند، و چیزی عاید ما نشد؟ عبد اللَّه گفت: از خدا بترسید که رسول خدا (ص) قبل از شروع جنگ به ما دستور داد از جای خود تکان نخوریم، ولی افرادش قبول نکرده، یکی یکی سنگر را خالی نمودند، و عبد اللَّه با دوازده نفر باقی ماند. از سوی دیگر رایت و پرچم قریش که با طلحة بن ابی طلحه عبدی (که یکی از افراد بنی عبد الدار بود) به دست علی ع به قتل رسیده و رایت را ابو سعید بن ابی طلحه به دست گرفت که او نیز به دست علی ع کشته شد و رایت به زمین افتاد اینجا بود که، مسافح بن ابی طلحه آن را به دست گرفت و او نیز به دست آن جناب کشته شد تا آنکه نه نفر از بنی عبد الدار کشته شدند، و لوای این قبیله به دست یکی از بردگان ایشان (که مردی بود سیاه به نام صواب) افتاد علی ع خود را به او رسانید، و دست راستش را قطع کرد، او لوا را به دست چپ گرفت، علی ع دست چپش را هم قطع کرد، صواب با بقیه دو دست خود لوا را به سینه چسبانید، آن گاه رو کرد به ابی سفیان و گفت آیا نان و نمک بنی عبد الدار را تلافی کردم؟ در همین لحظه علی ع ضربتی بر سرش زد و او را کشت، و لوای قریش به زمین افتاد، عمره دختر علقمه کنانیه آن را برداشت، در همین موقع بود که خالد بن ولید از کوه<code class="page" rel="4,16"/> به طرف عبد اللَّه بن جبیر سرازیر شد، و یاران او فرار کردند، و او با عده کمی پایمردی کرد، تا همه در همان دهنه دره کشته شدند، آن گاه خالد از پشت سر به مسلمانان حمله کرد، و قریش در حال فرار رایت جنگ خود را دید که افراشته شده، دور آن جمع شدند، و اصحاب رسول اللَّه  (ص) پا به فرار گذاشتند، و شکستی عظیم خوردند، هر کس به یک طرف پناهنده می‌شد، و بعضی به بالای کوه‌ها می‌گریختند. </p> <p>رسول خدا (ص) وقتی این شکست و فرار را دید کلاه خود از سر برداشت و صدا زد انا رسول اللَّه الی این تفرون عن اللَّه و عن رسوله<span class="footnote" rel="1" title="من رسول خدایم، به کجا می‌گریزید، آیا از خدا فرار می‌کنید و آیا از رسول خدا می‌گریزید؟">*</span>؟ در این هنگام هند دختر عتبه در وسط لشکر بود، و میل و سرمه دانی در دست داشت، هر گاه مردی از مسلمانان را می‌دید که پا به فرار گذاشته آن میل و سرمه‌دان را جلو او می‌برد، که بیا سرمه بکش، که تو مرد نیستی. </p> <p>حمزة بن عبد المطلب مرتب بر لشکر دشمن حمله می‌برد، و دشمن از جلو شمشیرش می‌گریختند، و احدی نتوانست با او مقابله کند، در این بین هند <em>همسر ابو سفیان</em> به مردی به نام وحشی قول داده بود که اگر محمد و یا علی و یا حمزه را به قتل برسانی فلان جایزه را به تو می‌دهم، و وحشی که برده‌ای بود از جبیر بن مطعم، و اهل حبشه با خود گفت: اما محمد را نمی‌توانم به قتل برسانم، و اما علی را هم مردی بسیار هوشیار یافته‌ام که بسیار به اطراف خود نظر می‌اندازد، و از ضربت دشمن بر حذر است، امیدی به کشتن او نیز ندارم، بناچار برای کشتن حمزه کمین گرفتم ناگهان در زمانی که داشت مردم را فراری می‌داد، و از کشته پشته می‌ساخت، از پیش روی من عبور کرد، و پا به لب نهری گذاشت، و به زمین افتاد من حربه خود را گرفتم و آن را دور سرم چرخانده و به سویش پرتاب کردم، حربه‌ام در خاصره او فرو رفت، و از زیر سینه‌اش برون شد و به زمین افتاد من خود را به او رسانده، شکمش را دریدم و جگرش را بیرون آورده نزد هنده بردم، گفتم: این جگر حمزه است، هنده آن را از من گرفت، و در دهان خود نهاده گاز گرفت، و خدای تعالی جگر حمزه را در دهان آن پلید مانند داعضه  (استخوان سر زانو) سخت و محکم کرد، هنده قدری آن را جوید و بعد بیرون انداخت، رسول خدا  (ص) فرمود: خدای تعالی فرشته را واداشت تا آن جگر را به بدن حمزه ملحق کند. </p> <p>وحشی می‌گوید: هنده بعد از این کار کنار جسد حمزه آمد، و آلت و دو گوش و دست   <code class="page" rel="4,17"/> و پای حمزه را قطع کرد. </p> <p>در این گیر و دار غیر از ابو دجانه و سماک بن خرشه و علی ع کسی با رسول خدا نماند، و هر طایفه‌ای که به طرف رسول خدا (ص) حمله می‌کرد علی به استقبالشان می‌رفت، و آنها را دفع می‌کرد تا به جایی که شمشیر آن جناب تکه تکه شد رسول خدا (ص) شمشیر خود را (ذو الفقار را) به او داد و خود را به طرف کوه کشید، -و در آنجا ایستاد و علی پیوسته قتال می‌کرد تا جایی که عدد زخمهایی که بر سر و صورت و بدن و شکم و دو پایش وارد شده بود به هفتاد رسید،  (نقل از تفسیر علی بن ابراهیم). </p> <p>اینجا بود که جبرئیل به رسول خدا (ص) گفت: مواسات یعنی این، و رسول خدا (ص) فرمود: او از من است و من از اویم، جبرئیل گفت: و من از هر دوی شمایم<span class="footnote" rel="1" title="تفسیر قمی ج ۱ ص ۱۱۰">*</span>. </p> <p>امام صادق ع فرموده: رسول خدا (ص) به جبرئیل نگریست که بین زمین و آسمان بر تختی از طلا نشسته و می‌گوید: لا سیف الا ذو الفقار، و لا فتی الا علی<span class="footnote" rel="2" title="نه شمشیری جز ذو الفقار شمشیر است، و نه جوان‌مردی به جز علی">*</span>. </p> <p>و در روایت قمی آمده که نسیبه دختر کعب مازنیه نیز با رسول خدا (ص) بود، او در همه جنگها با رسول خدا (ص) شرکت داشت، و زخمی‌ها را مداوا می‌کرد، پسرش هم با او بود وقتی خواست <em>مانند سایرین</em> فرار کند، مادرش بر او حمله کرد، و گفت: پسرم به کجا... ؟ آیا از خدا و رسول خدا (ص) فرار می‌کنی؟ و او را به جبهه برگرداند و مردی از دشمنان بر او حمله کرد و به قتلش رساند، نسیبه شمشیر پسرش را گرفت و به قاتل او حمله برد و ضربتی بر ران او زد و به درک فرستاد، رسول خدا (ص) فرمود: بارک اللَّه فیک یا نسیبه<span class="footnote" rel="3" title="خدا در تو برکت قرار دهد ای نسیبه">*</span> و این زن با سینه و پستان خود خطر را از رسول خدا  (ص) بر می‌گردانید، به طوری که جراحات بسیاری برداشت<span class="footnote" rel="4" title="تفسیر قمی ج ۱ ص ۱۱۵">*</span>. </p> <p>از حوادث دیگر این واقعه این است که مردی به نام ابن قمئة بر رسول خدا (ص) حمله کرد، در حالی که می‌گفت محمد را به من نشان دهید نجات نیابم اگر او نجات یابد، و حربه خود را بر رگ شانه آن جناب فرود آورد، و فریاد زد به لات و عزی سوگند         <code class="page" rel="4,18"/> که محمد را کشتم. </p> <p>مؤلف قدس سره: در داستان جنگ احد روایاتی دیگر نیز هست، که ای بسا در بعضی از فقراتش مخالف با این روایات باشد، یکی از آنها مطلبی است که در این روایت آمده، که عدد مشرکین در آن روز پنج هزار نفر بوده، چون در غالب روایات سه هزار نفر آمده. </p> <p>یکی دیگر این است که در این روایت آمده بود همه نه نفر پرچمداران جنگ را به قتل رسانید، که البته روایاتی دیگر نیز که ابن اثیر آنها را در کامل آورده موافق آن است، و بقیه روایات، قتل بعضی از آن سرداران مشرک را به دیگران نسبت داده، ولی دقت در جزئیات این داستان روایت بالا را تایید می‌کند. </p> <p>نکته سومی که در این روایت آمده، این بود که: هند در مورد کشتن حمزه، وعده‌ای به وحشی داده بود، اما در روایات اهل سنت آمده است که: وعده را هنده نداد بلکه خود جبیر بن مطعم مولای وحشی به وی داد، و آن وعده این بود که اگر حمزه را به قتل برساند او را آزاد خواهد کرد، ولی آوردن وحشی جگر حمزه را به نزد هند، مؤید روایت مورد بحث ما است. </p> <p>نقطه نظر چهارم این است که در روایت مورد بحث آمده بود که: تمام مسلمانان از پیرامون رسول خدا (ص) متفرق گردیده و گریختند مگر علی و ابو دجانه و این مطلبی است که تمامی روایات در آن اتفاق دارند، چیزی که هست در بعضی از روایات اشخاصی دیگر نیز علاوه بر دو نفر نامبرده ذکر شده، حتی بعضی‌ها ثابت قدمان را تا سی نفر شمرده‌اند، لیکن خود آن روایات با یکدیگر معارضه دارند، و در نتیجه یکدیگر را تکذیب می‌کنند و تو خواننده عزیز با دقت در اصل داستان، و قرائنی که بیانگر احوال داستان است، می‌توانی حق مطلب را عریان بفهمی، برای اینکه اینگونه داستانها و روایات، مواقف و مواردی را حکایت می‌کنند که برای بعضی موافق و برای بعضی دیگر مخالف میل است، و این روایات در طول چندین قرن از جوهای تاریک و روشن عبور کرده تا به ما رسیده است. </p> <p>نقطه نظر پنجم که در این روایت آمده بود عبارت از این بود که: خدای تعالی فرشته‌ای را گماشت تا جگر حمزه را به بدن آن جناب ملحق سازد، و او جگر را در جای خود قرار داد ، و این قسمت در غالب روایات نیامده، و به جای آن مطلبی دیگر آمده که از نظر خواننده می‌گذرد: الدر المنثور از ابن ابی شیبه، و احمد، و ابن منذر، از ابن مسعود روایتی آورده‌اند که در ضمن راوی آن گفته: ... سپس ابو سفیان گفت: هر چند که عمل زشت مثله در کشتگان اسلام واقع شد، ولی<code class="page" rel="4,19"/> این عمل از سرشناسان ما سر نزد، و من در این باره هیچ دستوری نداده بودم، نه امری و نه نهیی، نه از این عمل اظهار خرسندی کردم و نه اظهار کراهت، نه خوشم آمد و نه بدم، آن گاه راوی گفته نظر به حمزه کردند دیدند که شکمش پاره شده و هند جگرش را برداشته و به دندان گرفته است، ولی نتوانست آن را بخورد، رسول خدا (ص) پرسید: آیا چیزی از کبد حمزه را خورد؟ عرضه داشتند: نه، فرمود: آخر خدای تعالی هرگز چیزی از بدن حمزه را داخل آتش نمی‌کند<span class="footnote" rel="1" title="الدر المنثور ج ۲ ص ۸۴">*</span>،  (تا آخر حدیث). </p> <p>و در روایات امامیه و غیر ایشان آمده که رسول خدا در آن روز زخمی از ناحیه پیشانی برداشت و در اثر تیری که مغیره به سویش انداخت دندانهای پیشین مبارکش شکست، و ثنایایش به در آمد. </p> <p>و در الدر المنثور است که ابن اسحاق، و عبد بن حمید، و ابن جریر، و ابن منذر، از ابن شهاب، و محمد بن یحیی بن حبان، و عاصم بن عمرو بن قتاده، و حصین بن عبد الرحمن بن عمرو بن سعد بن معاذ، و غیر ایشان هر یک قسمتی از این حدیث را از جنگ احد روایت کرده‌اند<span class="footnote" rel="2" title="الدر المنثور ج ۲ ص ۶۷">*</span>. از آن جمله گفته‌اند: وقتی قریش و یا آسیب خوردگان از کفار قریش در جنگ بدر آن آسیب‌ها را دیدند، و شکست خورده به مکه برگشتند، و ابو سفیان هم با کاروان خود به مکه برگشت، عبد اللَّه بن ابی ربیعه و عکرمة بن ابی جهل و صفوان بن امیه به اتفاق چند تن دیگر از قریش از آنهایی که یا پدر یا فرزندان و یا برادران خود را در جنگ بدر از دست داده بودند نزد ابی سفیان بن حرب و سایر کسانی که در کاروان ابو سفیان مال التجاره‌ای داشتند رفته گفتند: ای گروه قریش، محمد خونهای شما را بریخت، و نامداران شما را بکشت، بیائید و با این مال التجاره‌تان ما را در نبرد با او کمک کنید، تا شاید بتوانیم در مقابل کشته‌های خود انتقامی از او بگیریم، ابو سفیان و سایر تجار قبول کردند، و قریش برای جنگ با رسول خدا (ص) به جمع آوری افراد پرداخته و با زنان خود بیرون شدند تا هم به انگیزه ناموس‌پرستی، بهتر نبرد کنند و هم از جنگ فرار نکنند و ابو سفیان را به عنوان رهبر عملیات برداشته به راه افتادند تا در دامنه کوهی در بطن سنجه به دو حلقه از یک قنات رسیدند، که در کنار وادی قرار داشت. </p> <p>این خبر به رسول خدا (ص) رسید، و آن جناب به اطلاع مسلمانان رسانید که مشرکین در فلان نقطه اطراق کرده‌اند، رسول خدا (ص) فرمود: من     <code class="page" rel="4,20"/> در خواب دیدم گاوی را نحر کردند: و نیز دیدم که لبه شمشیرم شکافی برداشته، و باز در خواب دیدم که دست خود را در زرهی بسیار محکم فرو بردم، خودم این زره حصین را به مدینه تاویل کردم حال اگر شما صلاح می‌دانید در مدینه بمانید، و مشرکین را به حال خود واگذارید، هر جا را خواستند لشکر گاه کنند، چون اگر همان جا بمانند بدترین جا مانده‌اند، و اگر داخل شهر ما شوند، در همین شهر با آنان کارزار می‌کنیم. </p> <p>از آن سو قریش هم چنان پیش می‌آمد، تا در روز چهار شنبه در احد پیاده شدند، پنج شنبه و جمعه را هم به انتظار لشکر اسلام ماندند، روز جمعه رسول خدا (ص) بعد از نماز جمعه به طرف احد حرکت کرد، و روز شنبه نیمه شوال سال سوم هجرت جنگ آغاز شد. در آن نظر خواهی که رسول خدا (ص) کرد عبد اللَّه بن ابی نظرش موافق با نظر رسول خدا (ص) بود، نظرش این بود که از شهر بیرون نشوند، رسول خدا (ص) هم از بیرون شدن کراهت داشت، لیکن عده‌ای از مسلمانان که خدای تعالی در این جنگ به فیض شهادتشان گرامی داشت، و جمعی دیگر غیر ایشان که در جنگ بدر نتوانسته بودند شرکت کنند، عرضه داشتند: یا رسول اللَّه ما را به طرف دشمنانمان حرکت بده، تا خیال نکنند از آنها ترسیدیم، و توانایی نبرد با ایشان را نداریم از سوی دیگر عبد اللَّه بن ابی عرضه داشت: یا رسول اللَّه اجازه بده در مدینه بمانیم، و به سوی دشمن حرکت مکن، به خدا سوگند این برای ما تجربه شده که هرگز از مدینه به طرف دشمنی بیرون نرفته‌ایم مگر آنکه شکست خورده‌ایم، و هیچگاه دشمن داخل شهر ما نشده مگر آنکه از ما شکست خورده است، دشمن را به حال خود واگذار، اگر همان جا ماندند که جز شر چیزی عایدشان نمی‌شود، و اگر داخل شهر شدند مردان و زنان و کودکان همه با آنها کارزار خواهند کرد، حتی از بالای بام سنگ، بارانشان خواهند ساخت، و اگر هم از همان راه که آمده‌اند برگردند با نومیدی و دست از پا درازتر برگشته‌اند. </p> <p>لیکن آنهایی که علاقمند بودند به طرف دشمن حرکت کنند همواره از رسول خدا  (ص) در خواست می‌کردند که با پیشنهادشان موافقت نماید. </p> <p>تا آن که رسول خدا (ص) به عزم حرکت داخل خانه شد، و لباس رزم را به تن کرد، و این جریان روز جمعه بعد از فراغت از نماز جمعه بود، آن گاه از خانه در آمد، تا به طرف احد حرکت کند، لیکن مردم پشیمان شده بودند، و عرضه داشتند یا رسول اللَّه گویا، نظریه خود را بر جناب عالی تحمیل کرده‌ایم، و این کار درستی نبوده که کردیم<code class="page" rel="4,21"/> حال اگر از حرکت کراهت دارید در شهر بمانیم، رسول خدا (ص) فرمود: این برای هیچ پیغمبری سزاوار نیست که بعد از آن که جامه رزم به تن کرد، در آورد، باید کار جنگ را تمام کند، آن گاه لباس رزم را ترک گوید. </p> <p>رسول خدا (ص) به ناچار با هزار نفر از اصحاب خود حرکت کرد، تا به محلی به نام شوط که بین مدینه و احد، واقع شده است رسیدند در آنجا عبد اللَّه بن ابی یک سوم مردم را برگردانید، و رسول خدا (ص) با بقیه نفرات براه خود ادامه داد، تا به سنگلاخ بنی حارثه رسید، در آنجا اسبی که با دم خود مگس‌پرانی می‌کرد دمش به نوک غلاف شمشیر کسی گیر کرد و آن را از غلاف بیرون کشید، رسول خدا (ص) که همواره فال زدن را دوست می‌داشت، و از آن اظهار نفرت نمی‌کرد-به صاحب شمشیر فرمود: شمشیرت را غلاف مکن، که می‌بینم امروز شمشیرها کشیده می‌شود، آن گاه به حرکت ادامه داد، تا بدره‌ای از احد فرود آمد، دره‌ای که از لبه وادی شروع و به کوه احد منتهی می‌شد، و کوه را پشت خود و پشت لشکر قرار داد، و با هفتصد نفر آماده کارزار شد. </p> <p>عبد اللَّه بن جبیر را فرمانده تیراندازان کرد، که پنجاه نفر بودند، و به او فرمود: با تیراندازی خود و نفراتت دشمن را از آمدن به طرف کوه دور کن، که دشمن از عقب بر ما نتازد، و هیچگاه این سنگر را رها مکن، چه سرنوشت جنگ به نفع ما باشد و چه به ضرر ما، و حتما بدان که اگر دشمن بر ما چیره و غالب شود از ناحیه تو شده است، و در آن روز رسول خدا (ص) دو تا زره روی هم پوشیده بود، و با دو زره لشگر را پشتیبانی می‌کرد. </p> <p>و نیز در الدر المنثور است که ابن جریر از سدی روایت کرده که در حدیثی گفته: رسول خدا (ص) با هزار مرد جنگی به طرف احد حرکت کرد، و قبلا نوید پیروزی را به ایشان داده بود، البته به شرطی که صبر کنند، ولی عبد اللَّه بن ابی با سیصد نفر که از او پیروی می‌نمودند، برگشتند، دنبال سر آنان ابو جابر سلمی صدایشان زد، و به شرکت در جنگ دعوتشان نمود، ولی خسته‌اش کردند، و گفتند: ما قتالی نمی‌بینیم، اگر به حرف ما بروی تو هم با ما بر می‌گردی<span class="footnote" rel="1" title="الدر المنثور ج ۲ ص ۶۸">*</span>. </p> <p>و خدای تعالی در این باره فرمود: <span class="aya" rel="3_122" data-words="1-6">إذ همت طائفتان منکم أن تفشلا</span>، و این دو طایفه یکی بنو سلمه بود، و دیگری بنو حارثه، که تصمیم گرفتند با عبد اللَّه بن ابی که داشت بر   <code class="page" rel="4,22"/> می‌گشت برگردند، ولی خدا حفظشان کرد، و در نتیجه از آن هزار نفر هفتصد نفر با رسول اللَّه  (ص) باقی ماندند. </p> <p>مؤلف قدس سره: بنو سلمه و بنو حارثه دو قبیله از انصار بودند، بنو سلمه از خزرج، و بنو حارثه از اوس بودند. </p> <p>و در مجمع البیان است که ابن ابی اسحاق و سدی و واقدی و ابن جریر و غیر ایشان روایت کرده‌اند که مشرکین روز چهارشنبه‌ای از ماه شوال سال سوم هجرت در احد پیاده شدند، و روز جمعه رسول خدا وارد احد شد، و روز شنبه نیمه ماه جنگ شروع شد، و در این جنگ دندانهای رسول خدا (ص) شکست، و زخمی از ناحیه صورت برداشت، و مهاجرین و انصار بعد از فرار کردن برگشتند، اما بعد از آن که رسول خدا (ص) را تنها گذاشته و هفتاد نفر از اصحاب کشته شدند، و رسول خدا (ص) با چند نفری که باقی مانده بودند دشمن را شکست دادند، و مشرکین، اصحاب رسول خدا (ص) و از آن جمله حمزه را مثله کردند، و به بدترین وجهی مثله کردند<span class="footnote" rel="1" title="مجمع البیان ج ۱-۲ ص ۴۹۷">*</span>. </p> <p>مؤلف قدس سره: روایات در داستان جنگ احد بسیار زیاد است، و ما در اینجا و در آینده جز اندکی از آنها را نقل نکردیم و تنها آن مقداری را آوردیم که فهم معانی آیاتی که در شان این داستان نازل شده متوقف بر اطلاع از آنها بود. </p> <h3> <span class="title" rel="3_121 3_122 3_123 3_124 3_125 3_126 3_127 3_128 3_129">اقسام آیاتی که پیرامون جنگ احد نازل گشته است</span> </h3> <p> پس آیاتی که در شان این قصه نازل شده چند قسم است. </p> <p>1-آیاتی که تنها متعرض فشل و شکست بعضی از مسلمانان شده، و یا آن عده‌ای که تصمیم گرفتند برگردند ولی برنگشتند، و خدای تعالی دستگیریشان کرد. </p> <p>2-آیاتی که با لحن عتاب و ملامت در شان آن عده‌ای نازل شده که آن روز رسول خدا  (ص) را تنها گذاشته و از میدان جنگ گریختند، با اینکه خدای تعالی فرار از جنگ را قبلا بر آنان حرام کرده بود. </p> <p>3-آیاتی که متضمن ستایش کسانی است که در این واقعه قبل از شکست به شهادت رسیدند، و قدمی به سوی فرار ننهاده، آن قدر پایمردی کردند تا کشته شدند. </p> <p>4-آیاتی که مشتمل بر ثنای جمیلی است بر کسانی که تا آخر جنگ استقامت به خرج دادند و قتال کردند ولی کشته نشدند. </p> 
