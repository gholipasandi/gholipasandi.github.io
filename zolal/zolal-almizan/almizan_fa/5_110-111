<h3 class="ayas">سوره المائدة آیه‌های ۱۱۰ تا ۱۱۱</h3><code class="section" rel="5_110-111"/><h3>ترجمه آیات</h3> <p> <span class="trans" rel="5_110">به یاد آور روزی را که خداوند به عیسی بن مریم گفت: یاد کن نعمتی را که بر تو و مادرت ارزانی داشتم زمانی که من تو را به روح القدس تایید کردم، و توانستی در گهواره و نیز در بزرگی با مردم تکلم کنی و زمانی که کتاب و حکمت، و تورات و انجیل تعلیمت دادم، زمانی که مجسمه‌ای از گل به صورت مرغی میساختی و در آن می‌دمیدی و به اذن من طیر می‌شد و به پرواز در می‌آمد، و کور مادر زاد و بیمار به مرض برص را به اذن من شفا می‌دادی و مردگان را به اذن من زنده و از گور بیرون می‌کردی، بیاد آور روزگاری را که من تو را از شر بنی اسرائیل حفظ کردم، همان بنی اسرائیلی که وقتی بر ایشان معجزه و بینه می‌آوردی کفارشان می‌گفتند این نیست مگر سحری آشکار.  «۱۱۰» </span><span class="trans" rel="5_111">و بیاد آور، روزی را که بر دل حواریین الهام کردم که به من و فرستاده‌ام عیسی بن مریم ایمان بیاورید، گفتند ایمان آوردیم و شاهد باش که ما مسلمانیم «۱۱۱» </span></p> <h3>بیان آیات‌ <span class="title" rel="5_110 5_111">بیان و توضیح آیات مربوط به معجزات عیسی (ع) </span> </h3> <p> این دو آیه و همچنین آیات بعدی که داستان نزول مائده را حکایت می‌کند، و نیز آیات بعد از آن که متضمن خبری است از خداوند به عیسی بن مریم (ع) به اینکه بزودی خداوند از او از اینکه چرا نصارا او و مادرش را برای خود دو معبود اتخاذ کردند باز خواست می‌کند همگی با غرضی که افتتاح این سوره به منظور ایفای آن بوده مرتبط هستند. و آن غرض دعوت به وفای به عهد و شکر نعمت و تحذیر از عهدشکنی و کفران نعمت‌های الهی است، همین مطالب است که آخر سوره را با اول آن مربوط ساخته و وحدت سیاق را در سراسر سوره حفظ کرده است. </p> <p> <span class="aya" rel="5_110" data-words="1-7">إذ قال الله یا عیسی ابن مریم</span>... <span class="aya" rel="5_110" data-words="53-57">و إذ تخرج الموتی بإذنی...</span> این آیه معجزات باهره‌ای را که بدست عیسی بن مریم (ع) ظاهر شده می‌شمارد، الا اینکه علاوه بر شمردن معجزات بر او و مادرش منت می‌گذارد، و این معجزات تقریبا با همین الفاظ در سوره آل عمران آنجا که ملائکه با مریم حدیث می‌کنند و وی را به پیدایش عیسی (ع) بشارت می‌دهند ذکر شده است. در آن سوره می‌فرماید: <span class="aya" rel="3_45" data-words="1-15">إذ قالت الملائکة یا مریم إن الله یبشرک بکلمة منه اسمه المسیح عیسی ابن مریم</span> -یاد آر آن زمانی را که فرشتگان گفتند ای مریم به درستی خداوند تو را به پیدایش فرزندی از ناحیه خود بنام عیسی بن مریم بشارت می‌دهد تا آنجا که می‌فرماید: <span class="aya" rel="3_46" data-words="1-7">و یکلم الناس فی المهد و کهلا</span> -و با مردم در گهواره و در سن کهولت تکلم می‌کند آن گاه پس از چند جمله می‌فرماید: <span class="aya" rel="3_48-49" data-words="1-14">و یعلمه الکتاب و الحکمة و التوراة و الإنجیل، و رسولا إلی بنی إسرائیل</span> -و او را کتاب و حکمت و تورات و انجیل می‌آموزد و در حالی که فرستاده خدا است به سوی بنی اسرائیل، <span class="aya" rel="3_49" data-words="6-34">أنی قد جئتکم بآیة من ربکم أنی أخلق لکم من الطین کهیئة الطیر فأنفخ فیه فیکون طیرا بإذن الله و أبرئ الأکمه و الأبرص و أحی الموتی بإذن الله</span> - بدرستی که من معجزه‌ای از طرف پروردگارتان برایتان آورده‌ام، من برای شما از گل مجسمه مرغی می‌سازم آن گاه در آن می‌دمم پس به اذن خدا مرغ می‌شود، و من کور مادر زاد و بیمار برصی را شفا می‌دهم، و مرده را به اذن خدا زنده می‌کنم<span class="footnote" rel="1" title="سوره آل عمران آیه ۴۵-۵۰">*</span> تا آخر آیات. </p> <p>   <code class="page" rel="6,318"/> و تامل در سیاق این آیات ادعای ما را مبنی بر اینکه معجزات مذکور که بر حسب ظاهر مختص به حضرت مسیح (ع) است، در حقیقت نعمتهایی است که خداوند بر او و مادرش هر دو ارزانی داشته است، مدلل و روشن می‌سازد، چنان که آیات سوره آل عمران هم که به مریم بشارت می‌دهد، به این معنا اشعار دارد، برای اینکه به نعمت بشارت داده می‌شود، پس معلوم می‌شود معجزات و موهبت‌هایی که از مختصات مسیح (ع) است از قبیل ولادت بدون پدر و تایید به روح القدس و آفریدن مرغ و شفای کور مادر زاد و پیسی و زنده کردن مردگان به اذن خدا، همگی برای مریم نیز نعمت و کرامت است، پس مسیح و مریم هر دو متنعم به این نعمتهای الهی هستند، چنان که خدای تعالی هم آن نعمتها را به هر دو نسبت داده و فرموده: <span class="aya" rel="5_110" data-words="9-13">نعمتی علیک و علی والدتک</span> و آیه‌ <span class="aya" rel="21_91" data-words="9-14">و جعلناها و ابنها آیة للعالمین</span><span class="footnote" rel="1" title="و ما مریم و فرزندش را معجزه برای عالمیان قرار دادیم سوره انبیا آیه ۹۱">*</span> نیز به همین معنی اشاره دارد، زیرا هر دو را یک آیه و معجزه شمرده است. </p> <p> <span class="aya" rel="5_110" data-words="14-23">إذ أیدتک بروح القدس تکلم الناس فی المهد و کهلا</span> ظاهرا همین تایید به روح القدس بوده که مسیح را برای تکلم با مردم در گهواره آماده ساخته است، نه اینکه آن یک کرامت و این کرامت دیگری بوده، و از همین جهت جمله‌ <span class="aya" rel="5_110" data-words="18-23">تکلم الناس فی المهد و کهلا</span> را با واو عاطفه از ما قبل جدا نکرد و بدون واو و متصل به ما قبل ذکر نمود تا بفهماند که تایید به روح القدس و حرف زدن در گهواره یک معجزه است، تکلم مسبب از تایید و تایید سبب تکلم است، و چون این دو یک معجزه است، در بعضی از موارد قرآن به مساله تکلم در گهواره اکتفاء شده است، مانند آیه: <span class="aya" rel="3_46" data-words="2-7">یکلم الناس فی المهد و کهلا</span> که در ضمن آیات آل عمران گذشت، و در بعضی از موارد به مساله تایید به روح القدس اکتفاء شده است، مانند آیه‌ <span class="aya" rel="2_253" data-words="15-24">و آتینا عیسی ابن مریم البینات و أیدناه بروح القدس</span><span class="footnote" rel="2" title="ما عیسی بن مریم را معجزاتی دادیم و او را به روح القدس تایید نمودیم سوره بقره آیه ۲۵۳">*</span>. </p> <p>علاوه بر اینکه اگر مراد از تایید، مساله وحی و وساطت روح (ملائکه) بود اختصاص به مسیح نداشت، زیرا سایر انبیا هم این معجزه را داشتند، مضافا بر اینکه سیاق خود آیه هم از اینکه مراد از تایید را وحی بگیریم ابا دارد. </p> <p> <span class="aya" rel="5_110" data-words="24-33">و إذ علمتک الکتاب و الحکمة و التوراة و الإنجیل</span> ممکن است از اینکه کتاب و حکمت و تورات و انجیل را یکی کرده و کلمه <em>اذ</em> را بر سر هر یک از این چهار کلمه تکرار ننموده، استفاده شود که تمامی این علوم یکباره و بدون تدریج به آن جناب القا شده و او همه     <code class="page" rel="6,319"/> آنها را یک امر الهی واحدی تلقی نموده است. </p> <p>و همچنین جمله‌ <span class="aya" rel="5_110" data-words="34-52">و إذ تخلق من الطین کهیئة الطیر بإذنی فتنفخ فیها فتکون طیرا بإذنی و تبرئ الأکمه و الأبرص بإذنی</span> از حیث اینکه لفظ <em>اذ</em> را تکرار ننموده، ظهور دارد در اینکه خلقت طیر و شفا دادن کور مادر زاد و جذامی همه دنبال هم و بدون فاصله زمانی بوده است، و اگر هم کلمه <em>باذنی</em> را در دنبال مساله خلقت طیر ذکر نموده و <em>باذنی</em> که بعدا در آخر جمله ذکر می‌کند اکتفاء ننموده، برای خاطر عظمت مساله خلقت و افاضه‌ حیات بوده، نه اینکه فاصله زمان را برساند، برای این عنایت بوده که در دلهای شنوندگان خطور نکند که غیر خدا هم می‌تواند مستقلا افاضه حیات کند، و اگر خطور هم کند جای گیر نشود (گر چه برای مدت کوتاهی باشد) و خدا داناتر است. </p> <p> <span class="aya" rel="5_110" data-words="53-57">و إذ تخرج الموتی بإذنی</span> بیرون کردن مردگان کنایه از زنده کردن آنان است، و در این تعبیر عنایت روشنی است، و آن اینست که مردگانی را که مسیح زنده می‌کرده، مردگان مدفون بوده‌اند، و آن جناب افاضه حیات به آنان می‌کرده و برای از سر گرفتن زندگی در دنیا از قبرها بیرون‌شان می‌آورده، از لفظ <em>الموتی-مردگان</em> استفاده می‌شود که این مرده زنده کردن مکرر اتفاق افتاده است، در این آیات مباحث دیگری هست که سابقا در تفسیر سوره آل عمران گذشت، به آنجا مراجعه بشود. </p> <p> <span class="aya" rel="5_110" data-words="58-63">و إذ کففت بنی إسرائیل عنک...</span> این جمله دلالت دارد بر اینکه بنی اسرائیل بنای آزار وی را داشته‌اند، و خداوند او را از شرشان نگهداری می‌نموده. </p> <p>بنا بر این این آیه با جمله‌ای که خداوند در سوره آل عمران در ضمن داستانهای مسیح ذکر کرده و فرموده: <span class="aya" rel="3_54" data-words="1-9">و مکروا و مکر الله و الله خیر الماکرین</span> منطبق می‌شود. </p> <p><code class="aya" rel="5_111"/> <span class="aya" rel="5_111" data-words="1-5">و إذ أوحیت إلی الحواریین...</span> این آیه نیز منطبق است با آیات سوره آل عمران که می‌فرماید: <span class="aya" rel="3_52" data-words="1-21">فلما أحس عیسی منهم الکفر قال من أنصاری إلی الله قال الحواریون نحن أنصار الله آمنا بالله و اشهد بأنا مسلمون</span><span class="footnote" rel="1" title="وقتی که عیسی (ع) از آنها احساس کفر نمود فرمود: کیست یاور من در راه خدا؟ حواریین گفتند: ما یاوران خدائیم، به خدا ایمان آورده‌ایم و تو شاهد باش که ما مسلمانیم سوره آل عمران">*</span> از این جا معلوم می‌شود این ایمانی که خداوند در آیه مورد بحث   <code class="page" rel="6,320"/> <span class="aya" rel="5_111" data-words="1-12">و إذ أوحیت إلی الحواریین أن آمنوا بی و برسولی قالوا آمنا...</span> ذکر نموده، غیر ایمانی است که آنها از اول به مسیح آوردند، و به نبوتش اقرار کردند، برای اینکه ظاهر آیه سوره آل عمران که می‌گوید: <span class="aya" rel="3_52" data-words="1-5">فلما أحس عیسی منهم الکفر</span> این است که این احساس در اواخر ایام دعوت او بوده، در ایامی بوده که حواریین که در حقیقت سابقین و طبقه اول از مؤمنین به عیسی بودند ملازم و همراهش بوده‌اند، علاوه بر اینکه ظاهر آیه‌ <span class="aya" rel="3_52" data-words="6-21">قال من أنصاری إلی الله قال الحواریون نحن أنصار الله آمنا بالله و اشهد بأنا مسلمون</span> این است که این دعوت برای میثاق گرفتن بر یاری دین خدا بوده، نه برای اصل ایمان به خدا، و لذا آیه شریفه با جمله‌ <span class="aya" rel="3_52" data-words="18-21">و اشهد بأنا مسلمون</span> که اعلام تسلیم در برابر امر خدا به اقامه دعوت و تحمل مشقت در راه او است ختم شده است، و معلوم است که طبعا این تسلیم و تحمل زحمت بعد از اصل ایمان است، پس معلوم شد که مراد از اینکه فرمود: <span class="aya" rel="5_111" data-words="1-5">و إذ أوحیت إلی الحواریین...</span> قضیه عهد و پیمان گرفتن از حواریین است، و در آیه بحث‌های دیگری هست که ما آن ابحاث را در سوره آل عمران گذراندیم. </p><h3>بحث روایتی‌ <span class="title" rel="5_111 5_110"> (چند روایت در باره معجزات حضرت مسیح (ع) </span> </h3> <p> مرحوم صدوق در کتاب معانی الاخبار به سند خود از ابی یعقوب بغدادی نقل می‌کند که گفت ابن سکیت خدمت امام صادق (ع) عرض کرد: از چه رو خداوند به موسی بن عمران ید بیضا، عصا و آلت سحر داد، و به حضرت عیسی آلت پزشکی و طبابت، و به رسول اللَّه (ص) کلام و سخنوری؟ حضرت فرمود به درستی خدای تعالی موسی را در زمانی مبعوث کرد که اغلب مردم آن روز بیشتر کارشان سحر بود، و لذا موسی از طرف خدای تعالی بسوی ایشان مبعوث شد و کارهایی انجام می‌داد که مردم با همه تخصص و قدرتی که در سحر داشتند از انجام مثل آن عاجز بودند، قهرا سحرهاشان باطل و حجت موسی بر ایشان اثبات شد، و خدای تعالی عیسی را در زمانی مبعوث نمود که بیشتر مردم به امراض گوناگون و آفت‌های عضوی مبتلا و بسیار به طبیبی که شفای‌شان دهد نیازمند بودند، لذا عیسی (ع) معجزه‌اش چیزی بود که خود مردم از آن بهره‌ای نداشته و خداوند او را در این راه آن قدر قدرت داد که می‌توانست مردگان را زنده نماید و کورهای مادر زاد و مبتلایان به پیسی را شفا دهد، و بدین وسیله حجتش را بر مردم اثبات نماید، و خدای تعالی محمد (ص) را در زمانی مبعوث نمود که کار عمده و تخصصی مردم سخنرانی و خطبه‌خوانی و سرائیدن اشعار بوده، لذا رسول اللَّه (ص) <code class="page" rel="6,321"/> به کتاب و موعظه و حکمتی مبعوث شد که گفتار آنان را باطل نموده و حجتش را بر آنان اثبات کرد. </p> <p>ابن سکیت عرض کرد: من که تا کنون کسی را مانند تو ندیدم، بفرمائید ببینم امروز حجت خدا چیست؟ فرمود عقل است که با آن راست‌گویان و دروغ‌پردازان به خدا تشخیص داده می‌شوند، آن یکی تصدیق و این دیگری تکذیب می‌گردد، ابن سکیت گفت به خدا قسم جواب من همین بود که تو دادی<span class="footnote" rel="1" title="معانی الاخبار و علل الشرائع ج ۱ ص ۱۲۱ ح ۶">*</span>. </p> <p>و در کافی است که محمد بن یحیی از احمد بن محمد از حسن بن محبوب از ابی جمیله از ابان بن تغلب و غیر او از ابی عبد اللَّه (ع) نقل می‌کند که شخصی از آن جناب پرسید: آیا عیسی بن مریم کسی را بعد از مردنش زنده کرده، به طوری که عمری را برای مدتی از سر گرفته باشد و مانند سایرین غذا خورده و بچه‌دار شده باشد؟ حضرت فرمود: آری عیسی (ع) رفیقی داشت که در راه خدا با او برادری می‌کرد و همواره عیسی به سراغش می‌رفت و در سرایش رحل اقامت می‌انداخت. وقتی عیسی مدتی از او غایب شد، پس از مراجعت از سمت اقامتگاه رفیقش عبور کرد تا سلامی به او بدهد دق الباب کرد مادرش بیرون آمد، عیسی از او حال برادر پرسید، پیر زن عرض کرد: یا رسول اللَّه!برادرت به رحمت ایزدی پیوست، فرمود میل داری بار دیگر او را ببینی عرض کرد آری، فرمود فردا می‌آیم و به اذن خدا او را برایت زنده می‌کنم، چون صبح شد عیسی نزد آن زن آمد و گفت با من بیا تا بر سر مزار رفیقم برویم، عیسی (ع) وقتی بر سر مزار او رسید ایستاد و دست به دعا بلند نمود، چیزی نگذشت که قبر شکافته شد و فرزند آن زن در حالی که زنده شده بود بیرون آمد، وقتی چشم مادر به او و چشم او به مادر افتاد هر دو به گریه در آمدند، عیسی (ع) به حال آن دو رقت نمود و گفت: میل داری با مادرت‌ در دنیا بمانی؟ عرض کرد: آیا با رزق و خوراک و عمر یا بدون خوراک و رزق و مدت؟ فرمود بلکه با رزق و مدت بیست سال که در آن مدت ازدواج بکنی و فرزند دار شوی. عرض کرد: اگر چنین است آری مایلم، حضرت او را به مادرش سپرد و رفت و آن جوان همانطوری که مسیح وعده داده بود بیست سال دیگر زندگی نمود و فرزند دار شد.<span class="footnote" rel="2" title="فروع کافی ط دار التعارف ج ۸ ص ۳۳۷ ح ۵۳۲">*</span> در تفسیر عیاشی از محمد بن یوسف صنعانی از پدرش روایت کرده که گفت: از     <code class="page" rel="6,322"/> حضرت ابی جعفر پرسیدم از معنی‌ <span class="aya" rel="5_111" data-words="2-5">إذ أوحیت إلی الحواریین</span> که مگر به حواریین هم وحی می‌شده؟ فرمود وحی در اینجا به معنی الهام است.<span class="footnote" rel="1" title="تفسیر عیاشی ج ۱ ص ۳۵۰ ح ۲۲۱">*</span> مؤلف: در قرآن در بسیاری از موارد وحی به جای الهام استعمال شده یکی آنجا که می‌فرماید: <span class="aya" rel="28_7" data-words="1-7">و أوحینا إلی أم موسی أن أرضعیه</span><span class="footnote" rel="2" title="وحی فرستادیم بسوی مادر موسی که موسی را شیر بده سوره قصص آیه ۷">*</span> یکی دیگر آیه‌ <span class="aya" rel="16_68" data-words="1-10">و أوحی ربک إلی النحل أن اتخذی من الجبال بیوتا</span><span class="footnote" rel="3" title="پروردگار تو وحی فرستاد بسوی زنبور عسل که از کوه‌ها برای خود خانه بگیرید سوره نحل آیه ۶۸">*</span> و نیز آیه‌ <span class="aya" rel="99_5" data-words="1-4">بأن ربک أوحی لها</span><span class="footnote" rel="4" title="به اینکه پروردگارت وحی فرستاد برای زمین سوره زلزال آیه ۵">*</span> می‌باشد. </p> 
