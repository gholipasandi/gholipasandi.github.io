<h3 class="ayas">سوره النساء آیه‌های ۸۱ تا ۸۴</h3><code class="section" rel="4_81-84"/><h3>ترجمه آیات</h3> <p> <span class="trans" rel="4_81">می‌گویند: وظیفه ما اطاعت است و باید دعوت به جهاد تو را بپذیریم و لیکن همین که از نزد تو بیرون می‌شوند، شبانه تدبیری می‌اندیشند غیر از آنچه که در پاسخ تو گفته بودند، خدا آنچه را در پنهانی طرح‌ریزی می‌کنند ثبت می‌کند، از آنان روی بگردان و بر خدا توکل کن که تکیه گاه بودن خدا (برای تو) کافی است.  «۸۱» </span><span class="trans" rel="4_82">چرا در یکا یک آیه‌های این قرآن دقت نمی‌کنند با اینکه اگر از ناحیه غیر خدا بود، اختلاف فراوان در آن می‌یافتند.  «۸۲» </span><span class="trans" rel="4_83">و چون از ناحیه کفار خبری از امن و یا خوف به این سست ایمانها برسد آن را منتشر سازند، در حالی که اگر قبل از انتشار، آن را به اطلاع رسول و کارداران خویش رسانده، درستی و نادرستی آن را از آنان<code class="page" rel="5,25"/> بخواهند، ایشان که قدرت استنباط دارند، حقیقت مطلب را فهمیده، به ایشان می‌گویند و اگر فضل و رحمت خدا بر شما نبود جز مواردی انگشت شمار هر لحظه شیطان را پیروی می‌کردید.  «۸۳» </span><span class="trans" rel="4_84">پس به تثاقل (بد دلی) این سست ایمانان اعتنا مکن و در راه خدا کارزار کن که جز به تکلیف خودت مکلف نیستی و مؤمنین را بر قتال با کفار تشویق کن، شاید خدا از صلابت و سرسختی آنان جلوگیری کند که صلابت خدا شدیدتر و عذابش سخت‌تر است.  «۸۴» </span></p>     <h3>بیان آیات</h3> <p> این آیات بی‌ارتباط به ما قبلش نیست، کانه تتمه گفتاری است که در آیات قبل در ملامت مسلمانان ضعیف الایمان داشت و فائده این تتمه اندرز آنان است، اندرز به نصایحی که بصیرتشان می‌دهد، البته اگر بخواهند تدبر نموده و دارای بصیرت بشوند. </p> <p> <span class="aya" rel="4_81" data-words="1-3">و یقولون طاعة...</span> <span class="phrase">کلمه <em rel="fa_4_81_3-3" data-sentence="5:879">طاعة</em> در این جمله به صدای وسط خوانده می‌شود تا بطوری که گفته‌اند: خبر باشد برای مبتدایی که حذف شده و تقدیر کلام: یقولون امرنا طاعة ،  (می‌گویند: کار ما همین است که خدا را اطاعت کنیم و یا تو را اطاعت کنیم) و کلمه <em>برزوا</em> فعل ماضی است و مصدر آن <em>بروز</em> است، به معنای ظهور و بیرون شدن است و کلمه: <em rel="fa_4_81_8-8" data-sentence="360:563">بیتوا</em> فعل ماضی از  <em>تبییت</em> است از ماده بیتوته است که به معنای محکم کردن امر و تدبیر آن در شب است و ضمیر در جمله: <em rel="fa_4_81_13-13" data-sentence="531:435">تقول</em> راجع است به کلمه <em rel="fa_4_81_9-9" data-sentence="606:403">طائفه</em> و یا به رسول خدا (ص) و معنای آیه (و خدا داناتر است) این است که این پاسخ‌گویان در مقابل دعوت آنان به جهاد به تو می‌گویند: امر ما اطاعت است: یعنی غیر اطاعت کاری نداریم، ولی وقتی از نزد تو بیرون می‌روند، شبانه امری را طرح‌ریزی و محکم کاری می‌کنند که غیر آن چیزی است که به تو می‌گفتند (و یا غیر آن سخنی است که‌ تو به ایشان گفتی)، این تعبیر کنایه است از اینکه شبانه تصمیم بر مخالفت رسول اللَّه (ص) می‌گیرند.</span> </p> <p>خدای تعالی سپس به رسول گرامیش دستور می‌دهد از آنان روی بگرداند و در کارش و مسئولیتش به خدای تعالی توکل نموده، بدون توجه به کارشکنی آنان تصمیم خود را بگیرد <span class="aya" rel="4_81" data-words="19-28">فأعرض عنهم و توکل علی الله و کفی بالله وکیلا</span>. </p> <p>و این آیه شریفه هیچ دلالتی بر این معنا ندارد که افراد مورد بحث منافقین بوده‌اند، همانطور که بعضی از مفسرین پنداشته‌اند، بلکه امر از نظر اتصالی که در سیاق هست بر عکس است یعنی با در نظر گرفتن سیاق آیه شریفه بر خلاف این احتمال دلالت دارد. <code class="page" rel="5,26"/><code class="aya" rel="4_82"/> <span class="aya" rel="4_82" data-words="1-4">أ فلا یتدبرون القرآن...</span> <span class="phrase">این آیه شریفه تحریک و تشویقی به صورت استفهام است و کلمه <em>تدبر</em> که فعل  <em rel="fa_4_82_2-2" data-sentence="78:407">یتدبرون</em> مشتق از آن است به معنای این است که چیزی را بعد از چیز دیگر بگیریم و در مورد آیه شریفه به معنای تامل در یک آیه بعد از آیه‌ای دیگر و یا تامل و دقت بعد از دقت دیگر در آیه است، لیکن از آنجا که غرض آیه شریفه بیان این جهت است که در قرآن کریم اختلافی نیست و قهرا بود و نبود اختلاف در بیش از یک آیه تصور دارد، لذا احتمال اول یعنی تامل در یکا یک آیات منظور عمده است، هر چند که این معنا احتمال دوم را هم نفی نمی‌کند.</span> </p> <h3> <span class="title" rel="4_82 4_81 4_83 4_84">پی بردن به حقانیت قرآن با تدبر در آن و نیافتن اختلاف و تفاوت در بیانات آن</span> </h3> <p> و مراد آیه این است که مخالفین قرآن را تشویق کند به دقت و تدبر در آیات قرآنی و اینکه در هر حکمی که نازل می‌شود و یا هر حکمتی که بیان می‌گردد و یا هر داستانی که حکایت می‌شود و یا هر موعظه و اندرزی که نازل می‌گردد، آن نازل شده جدید را به همه آیاتی که مربوط به آن است عرضه بدارند چه آیات مکی و چه مدنی، چه محکم و چه متشابه، آن گاه همه را پهلوی هم قرار دهند تا کاملا بر ایشان روشن گردد که هیچ اختلافی بین آنها نیست. </p> <p>و متوجه شوند که آیات جدید آیات قدیم را تصدیق و هر یک شاهد بر آن دیگری است، بدون اینکه هیچگونه اختلافی در آن دیده شود، نه اختلاف تناقض، به اینکه آیه‌ای، آیه دیگر را نفی کند و نه اختلاف تدافع که با هم سازگار نباشد و نه اختلاف تفاوت به اینکه دو آیه از نظر تشابه بیان و یا متانت معنا و منظور مختلف باشند و یکی بیانی متین‌تر و رکنی محکم‌تر از دیگری داشته باشد، <span class="aya" rel="39_23" data-words="5-9">کتابا متشابها مثانی تقشعر منه...</span> ، کتابی است که الفاظش شبیه به هم، هر جزء آن با جزء دیگر شبیه است، کتابی است که از شنیدن آیاتش پوست بدن جمع می‌شود. </p> <p>همین نیافتن اختلاف در قرآن کریم، آنان را رهنمون می‌شود به اینکه این کتاب از ناحیه خدای تعالی نازل شده، نه از ناحیه غیر او، چون اگر از ناحیه غیر او بود، سالم از اختلاف نمی‌بود، آن هم اختلاف زیاد، چون غیر خدای تعالی از این موجودات که در عالم هست و مخصوصا انسانها که این کفار احتمال می‌دهند قرآن از ناحیه آنان نازل شده باشد، هر چه و هر کس باشد، بالآخره از چهار دیواری عالم کون بیرون نیست و محکوم به طبیعت این عالم است و طبیعت این عالم بر حرکت و دگرگونی و تکامل است، و هیچ واحدی از آحاد موجودات این عالم نیست مگر آنکه اطراف امتداد زمان وجودش مختلف و حالاتش متفاوت است. </p> <p>هیچ انسانی نیست مگر آنکه او احساس می‌کند در امروز عاقل‌تر از دیروز است و هر عملی که امروز می‌کند، هر چیزی که امروز می‌سازد، هر تدبیری که می‌کند، رأی و نظری که می‌دهد و حکمی که می‌کند، پخته‌تر و متین‌تر و محکم‌تر از کار و صنعت و تدبیر و رأی<code class="page" rel="5,27"/> دیروز است، حتی یک عمل از قبیل کتابت و گفتن شعر و ایراد خطبه و امثال آن که امتداد زمانی دارد، آخر آن بهتر از اول آن و بعضی بهتر از بعض دیگر خواهد بود. </p> <p>پس یک فرد از انسان، نه در نفس خود و نه در آنچه که می‌کند، سالم و خالی از اختلاف نیست و این اختلاف هم یکی دو تا نیست، بلکه اختلاف بسیار است. </p> <p>و این خود قاعده‌ای طبیعی است و کلی که در نوع بشر و در موجودات پایین‌تر از بشر جریان دارد، چون همه در تحت سیطره تحول و تکامل عمومی قرار دارند و هیچ موجودی از این موجودات را نخواهی دید که در دو آن پشت سر هم یک حالت داشته باشد بلکه لا یزال ذات و احوالش در اختلاف است. </p> <p><span class="phrase">از اینجا روشن می‌شود که چرا در آیه شریفه اختلاف را مقید به قید <em rel="fa_4_82_14-14" data-sentence="63:347">کثیر</em> کرد و نیز روشن شد که این قید توضیحی است نه احترازی، می‌خواهد بفرماید: اگر این قرآن از ناحیه خدای تعالی بود، در آن اختلافی می‌یافتند و این اختلاف هم بسیار بود، عینا نظیر اختلاف بسیاری که در هر موجود که از ناحیه غیر خدای تعالی و به دست غیر او درست شده باشد، هست و نمی‌خواهد بفرماید: اختلافی که در قرآن یافت نمی‌شود، اختلاف بسیار است نه اختلاف اندک.</span> و سخن کوتاه اینکه آنهایی که اهل تدبر هستند این معنا را از قرآن بطور ملموس و مشاهد می‌یابند، که تمامی شؤون مرتبط به انسانیت یعنی در مرحله عقائد معارف مبدأ و معاد و خلقت و ایجاد و در مرحله اخلاق فضائل عامه انسانی و در مرحله عمل، قوانین اجتماعی و فردی حاکم در نوع را در بر دارد و هیچ خرد و کلانی را فروگذار نکرده است و در مرحله قصص و آنچه مایه عبرت و اندرز است، بیاناتی دارد که همه اهل دنیا را دعوت کرده است به اینکه اگر شک دارند که این کتاب از ناحیه خدای تعالی است، مثل این بیان را بیاورند. </p> <p>همه این معارف و این مواعظ را به وسیله آیاتی بیان فرموده که در طول بیست و سه سال بتدریج نازل شده، آن هم در حالات مختلف، بعضی در شب و بعضی دیگر در روز، بعضی در سفر و بعضی در حضر، آیاتی در حال جنگ و آیاتی دیگر در حال صلح، قسمتی در حالت ضراء و قسمتی در حال سراء، بعضی در حال شدت و بعضی در حال رخاء و در عین حال وضع خود آیات از نظر بلاغت خارق العاده و معجزه‌آسا فرق نکرده، معارف عالیه و حکمت‌های سامیه و قوانین اجتماعی و فردیش دستخوش نوسان و تغییر نگشته، بلکه آنچه در آخر بیست و سه سال نازل شده به آنچه در اول نازل شده انعطاف و توجه دارد و جزئیات و شاخ و برگهایش همه به اصول و رگ و ریشه‌هایش بر می‌گردد، تفاصیل شرایعش با تجزیه و تحلیل به حاق توحید خالص<code class="page" rel="5,28"/> و رگ و ریشه‌اش که به همان توحید و شاخه‌های اعتقادی آن است، با ترکیب به عین آن تفاصیل بر می‌گردد، این است وضع قرآن کریم. </p> <p>و هر انسان متدبری که در آن تدبر کند با شعور زنده و حکم جبلی و فطری خود حکم می‌کند که صاحب این کلام از کسانی نیست که گذشت ایام و تحول و تکاملی که در سراسر عالم دست اندر کار هستند، در او اثر بگذارد، بلکه او خدای واحد قهار است. </p> <p>از آیه شریفه چند نکته استفاده می‌شود: اول اینکه قرآن کریم کتابی است که فهم عادی به درک آن دسترسی دارد، دوم اینکه قرآن کریم کتابی است که نه نسخ می‌پذیرد و نه ابطال و نه تکمیل و نه تهذیب و نه هیچ حاکمی تا ابد می‌تواند علیه آن حکمی کند، چون چیزی که یکی از این امور را می‌پذیرد باید طوری باشد که نوعی تحول و دگرگونگی را بپذیرد و چون قرآن اختلاف نمی‌پذیرد، همین خود دلیل است بر اینکه تحول و تغیر را نمی‌پذیرد، پس نسخ و ابطال و چیزی از این قبیل در آن راه ندارد و لازمه این معنا آن است که شریعت اسلامی تا روز قیامت استمرار داشته باشد. </p> <p><code class="aya" rel="4_83"/> <span class="aya" rel="4_83" data-words="1-10">و إذا جاءهم أمر من الأمن أو الخوف أذاعوا به</span> کلمه <em>اذاعة</em> که مصدر <em>اذاعوا</em> می‌باشد، به معنای <em>اشاعه</em> و <em>انتشار دادن</em> است و در این آیه نوعی مذمت و سرزنشی از آنان که این اشاعه را می‌دهند، شده است و اینکه در ذیل آیه شریفه فرمود: <span class="aya" rel="4_83" data-words="25-29">و لو لا فضل الله...</span> دلالت دارد بر اینکه مؤمنین از ناحیه این اشاعه در خطر گمراهی قرار داشته‌اند و این ضلالت چیزی به جز مخالفت رسول کردن نبوده، چون گفتار در این آیات بر همین اساس است، مؤید این معنا جمله‌ای است که در آیه بعدی آمده و در آن رسول خدا  (ص) را مامور به قتال کرده، حتی در صورتی که مؤمنین تنهایش بگذارند و یاریش نکنند و در نتیجه تنها بماند. </p> <h3> <span class="title" rel="4_81 4_82 4_83 4_84">ملامت افراد ضعیف الایمان که شایعات دشمن ساخته را پراکنده می‌سازند</span> </h3> <p> و با این استظهاری که ما کردیم، روشن می‌شود که منظور از امر چیزی که راجع به خوف و امن به آنان می‌رسد و آن خبر را اشاعه می‌دهند، اراجیفی است که به وسیله کفار و ایادی آنها برای ایجاد نفاق و خلاف در بین مؤمنین ساخته و پرداخته می‌شد و مؤمنین ضعیف الایمان آن را منتشر می‌کردند و فکر نمی‌کردند که انتشار این خبر باعث سستی عزیمت مسلمانان می‌شود، چیزی که هست خدای تعالی آنان را از این عمل که پیروی شیطانهایی است که آورنده این اخبار هستند، حفظ فرمود و نگذاشت آن صحنه سازان، مؤمنین را به خواری و ذلت بکشانند. </p> <p>و بنا بر این آیه شریفه با داستان بدر صغرا تطبیق می‌کند و ما پیرامون این جنگ در سوره<code class="page" rel="5,29"/> آل عمران سخن گفتیم و اتفاقا آیات مورد بحث نیز از نظر مضمون بی‌شباهت به آیات آن سوره نیست و اگر کسی دقت کند این تشابه را احساس می‌کند، دقت بفرمائید که در آنجا چه می‌گوید: <span class="aya" rel="3_172-173" data-words="1-36">الذین استجابوا لله و الرسول من بعد ما أصابهم القرح للذین أحسنوا منهم و اتقوا أجر عظیم، الذین قال لهم الناس إن الناس قد جمعوا لکم فاخشوهم فزادهم إیمانا و قالوا حسبنا الله و نعم الوکیل</span>... <span class="aya" rel="3_175" data-words="1-12">إنما ذلکم الشیطان یخوف أولیاءه فلا تخافوهم و خافون إن کنتم مؤمنین</span><span class="footnote" rel="1" title="کسانی که بعد از زخمی شدن و آسیب دیدن، دعوت خدا و رسول را اجابت کردند، دو طائفه‌اند: بعضی که بعد از اجابت، احسان هم کردند و تقوا نیز ورزیدند، پاداشی عظیم دارند، همانهایی که وقتی مردم به ایشان می‌گویند: دشمنان دارند علیه شما لشگر جمع می‌کنند، از آنان بترسید و بر حذر باشید، نه تنها نمی‌ترسند بلکه این خبر ایمانشان را زیاد کرد و گفتند: خدا برای ما کافی است که بهترین تکیه گاه است">*</span>. </p> <p>این آیات بطوری که ملاحظه می‌کنید خاطر نشان می‌سازد که رسول خدا  (ص) همواره مردم را بعد از آسیب دیدن (بعد از محنت جنگ احد) دعوت می‌کرده به اینکه برای جهاد با کفار بیرون شوند و مردمی در این تلاش بوده‌اند که مؤمنین را از شرکت در جهاد و یاری رسول خدا (ص) باز بدارند و به این منظور شایعه‌پراکنی می‌کردند، که مشرکین علیه شما لشگر جمع می‌کنند. </p> <h3> <span class="title" rel="4_83 4_81 4_82 4_84">توصیه به مؤمنین که از جو سازان نترسند و فقط از خدا بترسند</span> </h3> <p> آن گاه خاطر نشان می‌سازد که این ترساندن‌ها و شایعه‌پراکنی‌ها همه از ناحیه شیطان است و سخن او است که از حلقوم اولیای او بیرون می‌آید و آن گاه بر مؤمنین واجب می‌کند که از این جوسازان نترسند و اگر به خدای تعالی ایمان دارند، از او بترسند. </p> <p>و اگر کسی در این آیه و آیات مورد بحث یعنی آیه: <span class="aya" rel="4_83" data-words="1-10">و إذا جاءهم أمر من الأمن أو الخوف أذاعوا به...</span> دقت کند، تردیدی برایش باقی نمی‌ماند که خدای سبحان در این آیه، داستان بدر صغرا را خاطر نشان می‌سازد و در این جریان جزء چیزهایی که افراد ضعیف الایمان را به خاطر آن ملامت می‌کند و در جمله: <span class="aya" rel="4_77" data-words="16-19">فلما کتب علیهم القتال...</span> و جمله: <span class="aya" rel="4_77" data-words="30-36">و قالوا ربنا لم کتبت علینا القتال...</span> و جمله: <span class="aya" rel="4_78" data-words="11-14">و إن تصبهم حسنة...</span> و جمله: <span class="aya" rel="4_81" data-words="1-3">و یقولون طاعة...</span> به آن اشاره فرموده، یکی همین جمله مورد بحث است که می‌فرماید: <span class="aya" rel="4_83" data-words="1-10">و إذا جاءهم أمر من الأمن أو الخوف أذاعوا به...</span>. </p>   <p>آری منشا این خبرها و جوسازی‌ها شیطان است که می‌خواهد پیروان خود را بترساند، پس شما مؤمنین از آنها نترسید، و از من بترسید، اگر ایمان دارید. سوره آل عمران، آیه 175".  <code class="page" rel="5,30"/> </p><h3> <span class="title" rel="4_83 4_81 4_82 4_84">وظیفه مؤمنین در مواجهه با شایعات، ارجاع آنها به رسول ( ص) و اولی الامر است</span> </h3> <p> <span class="aya" rel="4_83" data-words="11-24">و لو ردوه إلی الرسول و إلی أولی الأمر منهم، لعلمه الذین یستنبطونه منهم</span> در اینجا برگرداندن به خدای تعالی را ذکر نکرد، با اینکه در آیات قبل آن را ذکر کرده و فرموده بود: <span class="aya" rel="4_59" data-words="14-22">فإن تنازعتم فی شیء فردوه إلی الله و الرسول</span><span class="footnote" rel="1" title="سوره نساء، آیه ۵۹&quot;">*</span> و این بدان جهت بوده که <em>رد</em>  مذکور در آنجا رد حکم شرعی مورد اختلاف است، که غیر از خدا و رسول، کسی در آن دست ندارد. </p> <p>و اما <em>رد</em> مذکور در اینجا <em>رد</em> آن خبری است که به وسیله شایعه سازان در بین مسلمانان منتشر می‌شد (که حال یا مربوط با منیت بود و یا مربوط به ترس) و معنا ندارد که <em>رد</em>  در این جا نیز همان <em>رد</em> در آن جا باشد (یعنی منظور <em>رد</em> به خدای تعالی و کتاب او باشد)، چون مساله شایعه مربوط به رسول و به اولی الامر است که اگر مردم این مساله را به آنان برگردانند، آن حضرات می‌توانند استنباط نموده و به مردمی که مساله را به ایشان <em>رد</em>  کرده‌اند، بفرمایند: که این شایعه، صحیح یا باطل است و راست یا دروغ است. </p> <p>پس مراد از علم در این جا تمیز و تشخیص است یعنی تشخیص حق از باطل و راست از دروغ، نظیر علم در جمله: <span class="aya" rel="5_94" data-words="14-18">لیعلم الله من یخافه بالغیب</span><span class="footnote" rel="2" title="سوره مائده، آیه ۹۴&quot;">*</span> و در جمله: <span class="aya" rel="29_11" data-words="1-8">و لیعلمن الله الذین آمنوا و لیعلمن المنافقین</span><span class="footnote" rel="3" title="تا خدای تعالی مشخص کند، چه کسانی ایمان دارند و چه کسانی منافق هستند سوره عنکبوت، آیه ۱۱&quot;">*</span>. </p> <p>کلمه: <em>استنباط</em> به معنای استخراج نظریه و رأی از حال ابهام به مرحله تمیز و شناسایی است و اصل این کلمه از <em>نبط</em> گرفته شده، چون کلمه <em>نبط</em> با فتح نون و با به معنای اولین دلو آبی است که از چاه بیرون می‌آید و بنا بر این ممکن است کلمه: <em>استنباط</em>  وصف باشد برای رسول و أولی الامر: به این معنا که آن حضرات پیرامون شایعه تحقیق می‌کنند و آنچه حق و صدق است، از چاه ابهام بیرون می‌کشند و نیز ممکن است وصف باشد برای همین‌هایی که خبر را به آن حضرات <em>رد</em> می‌کنند، چون خود آنان نیز با این عمل خود حق و صدق را استنباط کرده و به آن پی برده‌اند. </p> <p>پس برگشت معنای آیه بنا بر احتمال اول به این است که: اگر مردم، آن شایعه را به رسول و أولی الامر که از جنس خود آنان هستند برگردانند، آن رسول و آن ولی امری که مردم استنباط را از او خواسته‌اند، حقیقت مطلب را می‌فهمد یعنی صواب و موافق صلاح بودن آن را       <code class="page" rel="5,31"/> تشخیص می‌دهد و اگر مراد، احتمال دوم باشد، معنایش این می‌شود که: اگر مردم آن شایعه را به رسول و به أولی الامر رد کنند، خود این مردم که حقیقت مطلب را استفسار کرده، و در به دست آوردن ریشه آن شایعه مبالغه دارند، حقیقت را خواهند فهمید . </p> <h3> <span class="title" rel="4_83"><span class="phrase">احتمالاتی که در باره مراد از <em rel="fa_4_83_18-19" data-sentence="29:173">اولی الامر</em> در آیه شریفه داده شده است و بیان اینکه وجه صحیح در معنای آن همان است که در آیه‌ <span class="aya" rel="4_59" data-words="5-9">أطیعوا الله و أطیعوا الرسول...</span> گفته‌ایم</span></span> </h3> <p> و <span class="phrase">اما کلمه <em rel="fa_4_83_18-19" data-sentence="9:494">اولی الامر</em> در جمله: <span class="aya" rel="4_83" data-words="16-20">و إلی أولی الأمر منهم</span> ، مراد از آنان همان <em rel="fa_4_83_18-19" data-sentence="177:368">اولی الامر</em> در جمله: <span class="aya" rel="4_59" data-words="5-13">أطیعوا الله و أطیعوا الرسول و أولی الأمر منکم</span><span class="footnote" rel="1" title="سوره نساء، آیه ۵۱&quot;">*</span> است که در ذیل همان آیه گفتیم: مفسرین در تفسیر آن اختلاف کرده‌اند و نیز در آنجا ریشه آن اقوال را گفتیم که پنج قول است، چیزی که هست، آنچه را که ما استفاده کردیم معنایی روشن‌تر از سایر اقوال است.</span> </p> <p><span class="phrase">اما اینکه بعضی گفته‌اند: <em rel="fa_4_83_18-19" data-sentence="25:621">اولی الامر</em> همان فرماندهان سریه‌ها و به اصطلاح امروز هنگ و گردانها است، صحیح نیست: برای اینکه امرای ارتش، به جز امارت و سرپرستی‌سربازان خود، آنهم در یک واقعه‌ای خاص یعنی جنگی که پیش آمده، کاری و پستی و مسئولیتی ندارند، دائره امارت و سرپرستی امرای لشگر از چهار دیواری لشکر تجاوز نمی‌کند و اما وقایع و حوادثی که از سنخ حادثه مورد آیه است یعنی شایعه سازی دشمن و اخلال در امنیت و ایجاد خوف و وحشت عمومی که به دست مشرکین و به وسیله ایادی آنان در بین مؤمنین صورت می‌گیرد تا مؤمنین را بیچاره کنند، امرای ارتش در این نیز مسئولیتی و قدرتی ندارند، تا بتوانند حقیقت مطلب را برای مردمی که از آنان امثال آن شایعات را استفسار می‌کنند، روشن سازند.</span> </p> <p>و <span class="phrase">اما اینکه بعضی دیگر ممکن است بگویند: که منظور از <em rel="fa_4_83_18-19" data-sentence="49:929">اولی الامر</em> علماء امت است، نادرستی آن روشن‌تر از نظریه قبلی است، برای اینکه هیچ تناسبی با آیه شریفه ندارد: زیرا علما که در صدر اسلام عبارت بودند از محدثین و فقها و قاریان و دانشمندانی که تخصصشان بحث پیرامون اصول دین بود، چه آگاهی از درستی و نادرستی شایعات داشتند؟ آگاهی آنان در همان فقه و حدیث و قرائت و اصول دین بود و آیه شریفه سخن از شایعه‌های شایعه سازان دارد، می‌فرماید: <span class="aya" rel="4_83" data-words="1-8">و إذا جاءهم أمر من الأمن أو الخوف...</span> و این شایعه‌ها، ریشه‌های سیاسی دارد که هر شایعه مربوط به یک غرض است و ای بسا که علمای مذکور در قبول آنها و یا رد و مسکوت گذاشتن و بی‌اعتنایی کردنشان به آن، مفاسد و مضاری اجتماعی برای مسلمانان به بار آورند، مفاسدی که با هیچ چیز نمی‌توان آن را جبران نمود و یا مساعی   <code class="page" rel="5,32"/> امتی را که در راه سعادت خود تحمل کرده‌اند، به باد دهد و یا سیادت و سروری آن امت را به ذلت و مسکنت مبدل سازند و یا خون افراد امت را هدر دهند و یا افرادی را اسیر دشمن سازند.</span> </p> <p>علمای دین به آن جهت محدثند، یا فقیه و یا قاری و یا امثال آن هستند، چه اطلاعی از اینگونه مسائل دارند؟ تا خدای عز و جل امت اسلام را مامور سازد به اینکه در این مسائل به علما مراجعه کنید؟ در مراجعه به علما چه امیدی برای حل مشکلات سیاسی هست؟. </p> <p>و <span class="phrase">اما اینکه بعضی دیگر گفته‌اند و یا ممکن است بگویند که مراد از <em rel="fa_4_83_18-19" data-sentence="61:316">اولی الامر</em>  خلفائی هستند که بعد از رحلت رسول خدا (ص) زمام امور مسلمین را در دست گرفتند یعنی: ابا بکر، عمر، عثمان و علی (ع) است، علاوه بر اینکه هیچ دلیلی قطعی از کتاب و سنت بر آن نیست، این اشکال بر آن وارد است که از دو حال بیرون نیست، یا حکم آیه شریفه مختص به زمان رسول خدا (ص) است و یا عمومی است و شامل زمانهای بعد نیز می‌شود.</span> <span class="phrase">اگر مختص به زمان رسول خدا (ص) باشد، لازمه‌اش این است که در زمان رسول خدا (ص) همه مسلمین این چهار نفر را به عنوان <em rel="fa_4_83_18-19" data-sentence="113:618">اولی الامر</em>  بشناسند و حد اقل صحابه باید این شناسایی را داشته باشند در حالی که حدیث و تاریخ چنین شانی و شؤونی از این قبیل را برای خصوص آنان ضبط نکرده و اگر عمومی باشد، لازمه‌اش این است که با در گذشت این چهار نفر حکم آیه شریفه قطع شده باشد و لازمه دیگرش این است که خود آیه باید این معنا را خاطر نشان کرده باشد، یعنی فرموده باشد حکم آیه بر خلاف آنچه از ظاهرش استفاده می‌شود، منحصرا مربوط به زمان زندگی این چهار نفر است، هم چنان که می‌بینیم همه احکامی که اختصاص به برهه‌ای از زمان دارد آیه‌ای که آن را بیان می‌کند، این معنا را خاطر نشان می‌کند، مانند احکامی که مخصوص به رسول خدا (ص) است و ما در آیه شریفه اثری از این تذکر نمی‌بینیم.</span> </p> <p>و <span class="phrase">اما اینکه بعضی دیگر گفته‌اند و یا ممکن است بگویند: که مراد از <em rel="fa_4_83_18-19" data-sentence="62:365">اولی الامر</em> ، اهل حل و عقد از امت است، اشکالش به زودی می‌آید، تذکری که لازم است قبلا داده شود، این است که گوینده این حرف چون دیده در عصر رسول خدا (ص) مسلمانان افراد معینی به نام اهل حل و عقد نداشتند و جامعه آن روز مانند جوامع امروز دنیا نبوده که امور عامه به وسیله هیاتی به نام هیات وزرا و یا جمعیتی که مردم به انتخاب خود به مجلس شورا می‌فرستند و یا دولتمردانی دیگر اداره شود.</span> بلکه در آن روز تنها حکم خدا و رسولش در بین مردم جاری می‌شده، لذا برای اینکه چنین اشکالی به او نشود، نام اهل حل و عقد را مبدل به اهل شورا نمود و افرادی از صحابه که رسول خدا (ص) در امور با آنان مشورت<code class="page" rel="5,33"/> می‌کرده است. به هر حال چه بگوید: <em>اهل حل و عقد</em> و چه بگوید: <em>اهل شورا</em> این اشکال موجود است که: رسول خدا (ص) با افراد معینی مشورت نمی‌کرده، بلکه با مؤمنین و نیز منافقین از قبیل: عبد اللَّه‌بن ابی و رفقای منافق او مشورت می‌کرده و مشورت آن جناب در روز جنگ احد معروف است و چطور ممکن است خدای سبحان مردم را مامور کند که به امثال آنان مراجعه نموده، مشکلات را به آنان رد کنند. </p> <p>علاوه بر اینکه یکی از کسانی که هیچ بحثی و شکی نیست در این چنین شانی نزد رسول خدا (ص) داشته، هم مورد مشورت آن جناب و هم مورد مشورت خلفای بعد از آن حضرت بوده، عبد الرحمن بن عوف بوده و آیات مورد بحث که در مقام مذمت ضعفاء الایمان است و به خاطر اعمالی که کردند ملامتشان می‌کند، در درجه اول شامل او  (عبد الرحمن بن عوف) و اصحاب او است که می‌فرماید: <span class="aya" rel="4_77" data-words="1-8">أ لم تر إلی الذین قیل لهم کفوا...</span>، در روایات هم آمده که این آیات در باره عبد الرحمن بن عوف و یاران او نازل شده است. </p> <p>و این روایت را هم نسایی در کتاب صحیح<span class="footnote" rel="1" title="صحیح نسایی">*</span> خود آورده و هم حاکم در مستدرک<span class="footnote" rel="2" title="مستدرک حاکم">*</span> خود  (و آن را در تفسیر خود نقل کرده‌اند و نیز طبری<span class="footnote" rel="3" title="تفسیر طبری، ج ۵، ص ۱۰۸ ط مصر">*</span> و دیگران آن را در تفسیر خود نقل کرده‌اند و روایت در بحث روایتی سابق گذشت).<span class="footnote" rel="4" title="در المنثور ج ۲، ص ۱۸۴، ط بیروت">*</span> و وقتی وضع افراد مورد مشورت رسول خدا (ص) چنین بوده است، چطور ممکن است خدای تعالی مسلمانان را مامور فرماید به اینکه امور و مسائل خود را به مثل اینگونه افراد ارجاع دهند؟ پس معلوم شد که وجه متعین، همان وجهی است که ما در ذیل آیه <span class="aya" rel="4_59" data-words="5-13">أطیعوا الله و أطیعوا الرسول و أولی الأمر منکم...</span> ترجیح دادیم. </p> <p> <span class="aya" rel="4_83" data-words="25-36">و لو لا فضل الله علیکم و رحمته لاتبعتم الشیطان إلا قلیلا</span> در سابق گذشت که گفتیم از هر احتمالی روشن‌تر این است که آیه شریفه اشاره‌اش به داستان بدر صغرا باشد، که ابو سفیان نعیم بن مسعود اشجعی را به مدینه فرستاده بود تا با جعل شایعات، ترس و نگرانی را در بین مردم مسلمان گسترش دهد و آنان را از شرکت در جنگ         <code class="page" rel="5,34"/> و رفتن به بدر باز بدارد. </p> <p><span class="phrase">بنا بر این منظور از <em rel="fa_4_83_33-34" data-sentence="20:94">اتباع شیطان</em> تصدیق خبرهایی است که نعیم در بین مردم اشاعه می‌داده و پیروی از او در تخلف از رفتن به بدر است.</span> </p> <h3> <span class="title" rel="4_83"><span class="phrase">مراد از استثنا در <em rel="fa_4_83_35-36" data-sentence="18:46">الا قلیلا</em> و اشاره به اقوالی که در این مورد گفته شده است</span></span> </h3> <p> <span class="phrase">با این بیان روشن می‌شود که استثنای <em rel="fa_4_83_35-36" data-sentence="35:614">الا قلیلا</em> معنایی رو براه دارد و هیچ احتیاجی به تکلف و توجیه ندارد، چون نعیم نامبرده، به مردم خبر می‌داده که ابو سفیان لشگر جمع می‌کند و لشگریان خود را مجهز می‌سازد، پس زنهار!بترسید و خود را به دست خود در معرض کشتار همگانی قرار ندهید و این خبرها که او می‌داده، در دل مردم اثر می‌گذاشته و از بیرون رفتن به سوی جنگ تعلل می‌ورزیدند و به میعادگاه بدر نمی‌رفتند و کسی از این توطئه سالم نماند مگر رسول خدا (ص) و بعضی از خواص آن جناب و منظور از جمله <em rel="fa_4_83_35-36" data-sentence="529:163">الا قلیلا</em> همین عده اندک است، پس حاصل مضمون آیه این شد: که بیشتر مسلمانان به جز عده‌ای قلیل در اثر شایعات متزلزل شدند و سپس به آن عده قلیل ملحق شدند و راه بدر را پیش گرفتند.</span> </p> <p>و <span class="phrase">این معنایی که ما از استثنای <em rel="fa_4_83_35-36" data-sentence="28:108">الا قلیلا</em> استظهار کردیم علاوه بر اینکه معنایی رو براه و بدون تکلف است، قرائنی هم که قبلا ذکر کردیم مؤید این معنا است.</span> </p> <p>لیکن مفسرین در باره این استثناء، مسلک‌هایی مختلف پیش گرفته‌اند که هیچ یک از آنها خالی از فساد و اشکال و یا حد اقل خالی از تکلف نیست، مثلا یکی گفته: مراد از فضل و رحمت همان تکلیف مسلمانان به وجوب اطاعت خدا و اطاعت رسول خدا (ص) و اولی الامرشان است و مراد از مستثنا که عده قلیلی از میان آنان استثناء شده، مؤمنین سالم الفطرة و دارای دلهای پاک است و معنای آیه این است که اگر این اطاعت که خدا شما را به سوی آن هدایت فرموده نبود و بر شما واجب نمی‌شد که امور رابه رسول خدا (ص) و به اولی الامر ارجاع دهید، قطعا همه شما با وقوعتان در ضلالت، پیرو شیطان می‌شدید، به جز اندکی از شما که دارای فطرتی سلیم باشند که از حق و صلاح منحرف نمی‌شدند، وجه فساد این است که حکم فضل و رحمت خدای تعالی را بدون هیچ دلیلی مختص به موردی خاص یعنی مساله وجوب اطاعت و مراجعه به اولی الامر کرده و این از بیان قرآنی بعید است که منظورش از فضل و رحمت مصداقی خاص باشد، ولی دلیل بر این منظور خود نیاورده، علاوه بر اینکه آیه شریفه ظهور در این دارد که می‌خواهد به امری که در سابق رخ داده و کاری که خدای تعالی در سابق انجام داده منت بگذارد. </p> <p>دیگری گفته: آیه شریفه همان ظاهرش منظور است، می‌خواهد بفرماید: مؤمنین غیر<code class="page" rel="5,35"/> مخلص محتاج به فضل و رحمت زائدی از خدای تعالی هستند، هر چند که مخلصین نیز محتاجند و بی‌نیاز از عنایت الهیه نیستند. </p> <p>این احتمال نیز مردود و نادرست است، زیرا اگر منظور این بوده، باید آیه شریفه آن را دفع کند و بفرماید: این توهم که تنها غیر مخلصین محتاج فضل و رحمت خدا هستند، توهم باطلی است، زیرا مخلصین نیز بی‌نیاز از فضل و رحمت او نیستند، هم چنان که در آیه شریفه: <span class="aya" rel="24_21" data-words="19-32">و لو لا فضل الله علیکم و رحمته ما زکی منکم من أحد أبدا</span><span class="footnote" rel="1" title="اگر فضل و رحمت خدا بر شما نبود تا ابد احدی از شما پاک نمی‌شد سوره نور، آیه ۲۱&quot;">*</span> احتیاج به فضل و رحمت خدای را به تمام بندگان (چه مخلص و چه غیر مخلص) عمومیت داده و نیز در آیه زیر به رسول گرامی خود که بهترین خلق خدا است می‌فرماید: <span class="aya" rel="17_74-75" data-words="1-18">و لو لا أن ثبتناک لقد کدت ترکن إلیهم شیئا قلیلا، إذا لأذقناک ضعف الحیاة و ضعف الممات</span><span class="footnote" rel="2" title="و اگر نبود که ما قدم تو را استوار کردیم، چیزی نمانده بود که اندکی به سوی آنان رکون کنی و به آنان دل ببندی و اگر چنین می‌کردی ما تو را به زبونی در زندگی و مرگ دچار می‌کردیم سوره اسراء، آیه ۷۵&quot;">*</span> و حال آنکه می‌بینیم در آیه شریفه دفع توهمی نیامده است. </p> <p><span class="phrase">یکی دیگر گفته: مراد از فضل و رحمت خدا، قرآن و پیغمبر (صلوات اللَّه علیه و علی عترته) است، آن دیگری گفته: مراد به فضل و رحمت، فتح و ظفر است و به خیال خود خواسته است استثناء <em rel="fa_4_83_35-36" data-sentence="172:301">الا قلیلا</em> را توجیه کند، گفته است: اکثر مردم اگر در برابر حق ثبات قدم به خرج می‌دهند به خاطر خود حق نیست بلکه به خاطر اهدافی از قبیل فتح و ظفر و امثال آن از منافع ظاهری که به وسیله پیروی حق به دست می‌آورند و اما در برابر خود حق، ثبات به خرج نمی‌دهند مگر عده‌ای اندک از مؤمنینی که در عقیده خود دارای بصیرت هستند.</span> </p> <p>یکی دیگر گفته: استثنای مورد بحث از جمله: <span class="aya" rel="4_83" data-words="33-34">لاتبعتم الشیطان</span> نیست، بلکه از جمله: <span class="aya" rel="4_83" data-words="9-10">أذاعوا به...</span> است و معنای مجموع دو جمله این است که: وقتی شایعه‌ای ترس آور و یا امنیت آور را می‌شنوند، آن را منتشر می‌کنند مگر عده‌ای اندک و آن دیگری گفته: استثنای مذکور از جمله: <span class="aya" rel="4_83" data-words="23-23">یستنبطونه...</span> است و معنایش این است که اگر شایعات را به اولی الامر ارجاع دهید آنها صدق و کذب آن را استنباط می‌کنند، مگر بعضی از اولی الامر که نتوانند استنباط کنند. </p> <p>یکی دیگر گفته: استثناء در لفظ است که خود دلیل بر جمع و احاطه است و معنای آیه این است که اگر فضل و رحمت خدا بر شما نبود همگی شیطان را پیروی می‌کردند، نظیر آیه     <code class="page" rel="5,36"/> شریفه‌ <span class="aya" rel="87_6-7" data-words="1-7">سنقرئک فلا تنسی، إلا ما شاء الله</span><span class="footnote" rel="1" title="سوره اعلی، آیه ۷&quot;">*</span> که استثناء مشیت نمی‌خواهد افرادی را از کلیت (فراموش نخواهی کرد) خارج سازد بلکه افاده می‌کند که حکم فراموش نکردن عمومیت دارد و این وجوه همانطور که گفتیم هیچ یک خالی از تکلف نیست، آنهم تکلفی که هر کس می‌فهمد تکلف است. </p> <p><code class="aya" rel="4_84"/> <span class="aya" rel="4_84" data-words="1-11">فقاتل فی سبیل الله لا تکلف إلا نفسک و حرض المؤمنین</span> <span class="phrase">کلمه <em>تکلیف</em> که مصدر فعل مجهول مضارع <em rel="fa_4_84_6-6" data-sentence="44:661">تکلف</em> است، از ماده <em rel="fa_4_84_6-6" data-sentence="112:634">کلفت</em>  به معنای مشقت است، به این جهت تکلیف را تکلیف خوانده‌اند که کارفرما و صاحب تکلیف کارگر و مکلف را به مشقت می‌اندازد و کلمه <em>تنکیل</em> از ماده <em>نکال</em> است و <em>نکال</em> بطوری که در مجمع البیان<span class="footnote" rel="2" title="مجمع البیان ج ۳، ص ۸۳-ط اسلامیه تهران">*</span> آمده به معنای فسادی است که به وسیله آن از عذابی برابر با آن جلوگیری بشود، مثلا مکلف متخلف را کتک بزنند تا دیگر تخلف نکند،  (تخلف کردن فساد دارد، کتک نیز فساد دارد، هر قدر فساد تخلف زیاد باشد کتک هم زیاد می‌شود) پس کلمه نکال به معنای عقوبتی است که از تخلفی برابر آن عقوبت جلوگیری کند و سایر مکلفین از عقوبت این متخلف عبرت بگیرند و هوس تخلف نکنند.</span> </p> <p>حرف <em>فاء</em> که در آغاز جمله: <span class="aya" rel="4_84" data-words="1-4">فقاتل فی سبیل الله...</span> آمده، امر به قتال را متفرع بر ما قبل یعنی کوتاهی مردم از رفتن به جنگ با دشمن می‌سازد، جمله‌های بعدی که می‌فرماید: <span class="aya" rel="4_84" data-words="5-11">لا تکلف إلا نفسک و حرض المؤمنین</span> نیز مؤید این تفریع و نتیجه‌گیری است، چون معنای آیه چنین است که حال‌ که مردم از جهاد کردن تثاقل و خودداری می‌ورزند و دوست ندارند، در جهاد شرکت کنند، تو ای پیامبر خودت با کفار مقابله بکن و از تثاقل مردم در امر جهاد و مخالفتشان در امر خدای سبحان ناراحت مشو، چون تکلیف دیگران متوجه تو نیست، تو فقط موظفی تکلیف خودت را انجام دهی نه تکلیف آنان را. </p> <p>بله، تنها وظیفه‌ای که نسبت به غیر خودت داری این است که در امر جهاد تشویقشان کنی و مؤمنین را تحریک نمایی تا شاید خدای تعالی خطر کفار را کفایت و دفع نماید و معنای جمله: <span class="aya" rel="4_84" data-words="5-8">لا تکلف إلا نفسک</span> این است که تو، به جز عمل خودت مکلف به چیزی نیستی و بنا بر این استثنایی که در آیه شریفه آمده با تقدیر مضاف است و تقدیر کلام لا تکلف شیئا الا عمل نفسک می‌باشد. </p> <p>     <code class="page" rel="5,37"/> <span class="aya" rel="4_84" data-words="12-15">عسی الله أن یکف...</span> <span class="phrase">در سابق گفته‌ایم: که کلمه <em rel="fa_4_84_12-12" data-sentence="26:470">عسی</em> دلالت بر امید دارد، اما نه تنها امید گوینده بلکه هم در مورد امید خود گوینده استعمال دارد و هم امید مخاطب و هم در مقام مخاطب یعنی مقامی که جا دارد گوینده در برابر مخاطب صرفا اظهار امید کند نه اینکه به راستی خود او در دلش امیدوار باشد تا در مورد خدای تعالی که نه دل دارد و نه عارضه و حالت امید به او دست می‌دهد گفتن <em>عسی-شاید</em> معنا نداشته باشد، پس برای توجیه این کلمه خدای تعالی احتیاج نیست که مانند سایر مفسرین بگوئیم: <em rel="fa_4_84_12-12" data-sentence="507:32">عسی</em> از خدای تعالی به معنای حتم است.</span> </p> <p>و این آیه بر سرزنش بیشتر دلالت دارد، سرزنش خدای تعالی در مورد آنهایی که از رفتن به جنگ تثاقل می‌ورزیدند، چون می‌رساند که کوتاهی و خودداری آنان را به آنجا کشانید که خدای عز و جل به رسول گرامی خود دستور دهد یک تنه به جهاد برود و از اینگونه افراد روی بگرداند و دیگر اصرار نورزد که دعوتش را بپذیرند بلکه به حال خود واگذارشان کند و از این بابت تنگ حوصله هم نشود، چون او جز اطاعت خودش و تحریک مؤمنان تکلیفی و مسئولیتی ندارد، هر که خواست قبول کند، نخواست قبول نکند. </p> <h3>بحث روایتی‌ <span class="title" rel="4_83 4_84 4_81 4_82"> (روایاتی در باره شایعه پراکنی، مراد از رحمت و فضل خدا در آیه، مامور شدن رسول اللَّه (ص) به قتال به تنهایی...) </span> </h3> <p> مرحوم کلینی در کافی به سند خود از محمد بن عجلان روایت کرده که گفت: از امام صادق (ع) شنیدم می‌فرمود: خدای تعالی اقوامی را به جرم شایعه‌پراکنی مذمت کرده، فرموده: <span class="aya" rel="4_83" data-words="1-10">و إذا جاءهم أمر من الأمن أو الخوف أذاعوا به</span>، پس زنهار شما از آنان نباشید و از اشاعه بپرهیزید.<span class="footnote" rel="1" title="اصول کافی، ج ۱ ص ۳۶۹، ط تهران">*</span> و در همان کتاب به سند خود از عبد الحمید بن ابی الدیلم از امام صادق (ع) روایت کرده که فرمود: خدای عز و جل فرمود: <span class="aya" rel="4_59" data-words="5-13">أطیعوا الله و أطیعوا الرسول و أولی الأمر منکم</span> و نیز فرمود: <span class="aya" rel="4_83" data-words="11-24">و لو ردوه إلی الرسول و إلی أولی الأمر منهم لعلمه الذین یستنبطونه منهم</span> و با این دو فرمان امر مردم را به اولی الامر آنان محول کرد، همان اولی الامری که اطاعت کردن از آنان را بر مردم واجب کرد.<span class="footnote" rel="2" title="اصول کافی، ج ۱ ص ۲۹۵، ط تهران">*</span>     <code class="page" rel="5,38"/> این روایت مؤید گفتار قبلی ما است که گفتیم: مراد از اولی الامر در آیه دومی همان اولی الامر در آیه اول است. </p> <p>و در تفسیر عیاشی از عبد اللَّه بن عجلان از امام ابی جعفر (ع) روایت کرده که در ذیل جمله: <span class="aya" rel="4_83" data-words="11-20">و لو ردوه إلی الرسول و إلی أولی الأمر منهم</span> فرمود: منظور امامان هستند.<span class="footnote" rel="1" title="و ما تو را نفرستادیم مگر به عنوان رحمت برای عالمیان سوره انبیاء، آیه ۱۰۷&quot;">*</span> مؤلف: این معنا از عبد اللَّه بن جندب از حضرت رضا (ع) نیز روایت شده، به این صورت که آن جناب در باره واقفی مذهبان نامه‌ای به عبد اللَّه نوشت و در آن این معنا را تذکر داد<span class="footnote" rel="2" title="کافی، ج ۸ ص ۲۷۴ ح ۴۱۴">*</span>، شیخ مفید نیز در کتاب اختصاص<span class="footnote" rel="3" title="اختصاص">*</span> آن را در ضمن حدیثی طولانی از اسحاق بن عمار از امام صادق (ع) روایت کرده است. </p> <p>و در تفسیر عیاشی از محمد بن فضیل از ابی الحسن (ع) روایت کرده که در معنای جمله: <span class="aya" rel="4_83" data-words="25-32">و لو لا فضل الله علیکم و رحمته</span> فرمود: فضل رسول خدا (ص) است و رحمت امیر المؤمنین (ع) است.<span class="footnote" rel="4" title="تفسیر عیاشی، ج ۱ ص ۲۶۱، ح ۲۰۸">*</span> و در همان کتاب از زراره از امام ابی جعفر (ع) و از حمران از امام صادق  (ع) روایت آورده که فرمودند: در آیه‌ <span class="aya" rel="4_83" data-words="25-32">و لو لا فضل الله علیکم و رحمته</span>، فضل خدا، رسول اللَّه (ص) و رحمتش ولایت ائمه (ع) است.<span class="footnote" rel="5" title="تفسیر عیاشی، ج ۱ ص ۲۶۰، ح ۲۰۷">*</span> و در همان کتاب از محمد بن فضل از عبد صالح (موسی بن جعفر)  (ع) روایت کرده که فرمود: رحمت خدا، رسول گرامی او است و فضل، علی بن ابی طالب  (ع) است.<span class="footnote" rel="6" title="تفسیر عیاشی، ج ۱ ص ۲۶۱، ح ۲۰۹">*</span> مؤلف: این روایات نمی‌خواهند بگویند معنای کلمه <em>فضل خدا</em> و <em>رحمت خدا</em>  چنین است بلکه می‌خواهند هر یک از این دو عنوان کلی را بر یکی از مهم‌ترین مصادیق آن تطبیق کنند و مراد از رسول خدا (ص) و امیر المؤمنین (ع) نیز شخص آن دو جناب منظور نیستند، بلکه منظور مقام آن دو جناب است یعنی مقام نبوت و مقام ولایت چون این دو مقام سبب متصلی هستند که خدای عزیز ما را به وسیله آن دو از پرتگاه ضلالت و از دام شیطان نجات بخشید، اولی سبب مبلغ و دومی سبب مجری است و روایت اخیر از نظر           <code class="page" rel="5,39"/> اعتبار عقلی به ذهن نزدیک‌تر است، برای اینکه خدای تعالی نیز آن جناب را در کتاب مجیدش رحمت نامیده، فرموده: <span class="aya" rel="21_107" data-words="1-6">و ما أرسلناک إلا رحمة للعالمین</span><span class="footnote" rel="1" title="تفسیر عیاشی، ج ۱، ص ۲۶۱، ح ۲۱۲">*</span>. </p> <p>و در کافی به سند خود از علی بن حدید از مرازم روایت کرده که گفت: امام صادق  (ع) فرمود: خدای عز و جل به رسول گرامی خود (علیه صلواته) تکلیفی کرد که به احدی از خلقش چنان تکلیفی نکرد و آن این بود که بعد از فرمان به جهاد و تثاقل ورزیدن مردم از اجابت دعوت آن جناب، شخص آن جناب را مکلف کرد، که یک تنه و به تنهایی به جنگ با دشمن برود هر چند که جمعیتی نیابد که با وی به قتال بروند و خدای تعالی چنین تکلیفی را به احدی از خلق نکرده، نه قبل از آن جناب و نه بعد از او، امام صادق (ع) سپس این آیه را تلاوت فرمود: <span class="aya" rel="4_84" data-words="1-8">فقاتل فی سبیل الله لا تکلف إلا نفسک</span>. </p> <p>آن گاه فرمود: و خدای عز و جل در مقابل این تکلیف امتیازی به آن جناب داد که به احدی از خلقش نداد و آن بود که آنچه خدای عز و جل از غنیمت جنگی سهم خود قرار داده، رسول ( ص) می‌تواند آن را برای خود بر دارد زیرا: <span class="aya" rel="6_160" data-words="1-6">من جاء بالحسنة فله عشر أمثالها</span> ، و کسی که عمل خیری انجام دهد، ده برابر پاداش دارد و نیز درود و صلوات بر آن جناب را حسنه‌ای دانسته که ده برابر پاداش دارد.<span class="footnote" rel="2" title="تفسیر عیاشی، ج ۱ ص ۲۶۰، ح ۲۰۵ و ۲۰۶، ط تهران">*</span> و در تفسیر عیاشی از سلیمان بن خالد روایت آورده که گفت: من به امام صادق  (ع) عرض کردم: پاسخ این مردم که می‌پرسند: اگر علی (ع) حقی داشت چرا برای احقاق آن قیام نکرد، چیست؟ فرمود: خدای عز و جل هیچ انسان واحدی را مکلف به قیام نمی‌کند به جز رسول خدا (ص) را که در آیه‌ <span class="aya" rel="4_84" data-words="1-11">فقاتل فی سبیل الله لا تکلف إلا نفسک و حرض المؤمنین</span> آن جناب را مکلف کرد تا به تنهایی و یک تنه با کفار بجنگد، پس قیام یک تنه فقط مخصوص رسول خدا (ص) است و اما درباره غیر آن جناب فرموده: <span class="aya" rel="8_16" data-words="6-12">إلا متحرفا لقتال أو متحیزا إلی فئة</span>.  (برای کسانی که توانایی قتال با کفار را ندارند، جائز است برای چاره جویی و یا تهیه نیرو پشت به جنگ کنند) و علی  (ع) هم آن روز فئه و جمعیتی که او را در احقاق حقش یاری کنند، نداشت.<span class="footnote" rel="3" title="تفسیر عیاشی، ج ۱ ص ۲۶۱، ح ۲۱۱، ط اسلامیه تهران">*</span> و در همان کتاب از زید شحام از امام صادق (ع) روایت شده که فرمود: هیچگاه       <code class="page" rel="5,40"/> نشد که کسی از رسول خدا (ص) چیزی بخواهدو آن جناب در پاسخ نه بگوید، اگر چیزی داشت می‌داد و اگر نداشت می‌فرمود: ان شاء اللَّه و نیز هیچ نشد که رسول خدا  (ص) بدی و جفای کسی را تلافی کند و بعد از نازل شدن آیه‌ <span class="aya" rel="4_84" data-words="1-8">فقاتل فی سبیل الله لا تکلف إلا نفسک</span>، هیچ سریه و لشگری را دیدار نکرد مگر آنکه خودش فرماندهی آن را به عهده گرفت.<span class="footnote" rel="1" title="تفسیر عیاشی، ج ۱ ص ۲۶۰، ح ۲۰۵ و ۲۰۶، ط تهران">*</span> مؤلف: و در این معانی روایاتی دیگر هست. </p> 
