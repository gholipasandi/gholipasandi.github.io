<h2 class="sura">سوره اعراف در مکه نازل شده و 206 آیه دارد</h2><h3 class="ayas">سوره الأعراف آیه‌های ۱ تا ۹</h3><code class="section" rel="7_1-9"/><h3>ترجمه آیات</h3> <p> <span class="trans" rel="7_0">بنام خدای رحمان و رحیم  </span><span class="trans" rel="7_1">المص.  «۱» </span><span class="trans" rel="7_2">این کتابی است که بر تو نازل شده پس دلتنگ و رنجه‌خاطر مباش،  (برای این نازل شده) که مردم را بدان بیم دهی و برای مؤمنین یادآور باشد.  «۲» </span><span class="trans" rel="7_3">چیزی که از پروردگارتان به شما نازل شده پیروی کنید و پیرو غیر او نباشید و جز خدا را به دوستی مگیرید، اما اندک مردمی بدین پند متذکر می‌گردند. <code class="page" rel="8,4"/> «۳» </span><span class="trans" rel="7_4"> چه بسا آبادیهایی که ما اهلش را هلاک کردیم و آنان را در دل شب و یا هنگام خواب نیمروز به عذابمان سپردیم.  «۴» </span><span class="trans" rel="7_5">آن دم که با عذاب ما روبرو شدند ادعایشان جز این نبود که می‌گفتند: ما ستمگر بوده‌ایم.  «۵» </span><span class="trans" rel="7_6">ما در قیامت از هر قومی که پیغمبر بسوی آنان فرستاده‌ایم پرسش نموده، و از پیغمبران نیز پرسش می‌کنیم.  «۶» </span><span class="trans" rel="7_7">و آنچه را که کرده‌اند از روی علم برایشان نقل می‌کنیم و ما هرگز غایب نبوده‌ایم.  «۷» </span><span class="trans" rel="7_8">میزان (سنجش اعمال) در آن روز حق است، آن روز است که هر کس اعمال وزن شده‌اش سنگین باشد رستگار است.  «۸» </span><span class="trans" rel="7_9">و کسانی که اعمال وزن شده‌شان سبک باشد همانهایند که با ظلم بر آیات ما بر خود زیان رسانیده‌اند «۹» </span></p>               <h3>بیان آیات</h3> <p> <code class="aya" rel="7_1"/><code class="aya" rel="7_2"/>این سوره مشتمل است بر مجموع مطالبی که سوره‌های ابتدا شده به حروف مقطعه  <em>الم</em> و <em>ص</em> مشتمل بر آن است. </p> <p>خواننده عزیز این معنا را در خاطر خود بسپارد، زیرا که ما در اول سوره <em>حم عسق</em> به قدر امکان بحثی در باره حروف مقطعه قرآنی خواهیم گذراند-ان شاء اللَّه تعالی-. </p> <h3> <span class="title" rel="7_2 7_1 7_3 7_4 7_5 7_6 7_7 7_8 7_9">اشاره به عهدی که خدا از آدمیان گرفته، و سایر معارفی که در سوره اعراف آورده شده است</span> </h3> <p> برداشت کلام در این سوره چنین است که گویا عهدی را که خداوند از آدمیان گرفته که او را بپرستند و چیزی را شریک او قرار ندهند مبنای کلام قرار داده، و آن گاه از سیر تاریخی این عهد که بر حسب مسیر انسانیت در امم و قرون گذشته نموده است بحث می‌کند. </p> <p>چون اکثر امم گذشته این عهد را شکسته و آن را از یاد بردند، و در نتیجه وقتی پیغمبری در بین آنان مبعوث می‌شده و آیات و معجزاتی می‌آورده که آنان را به یاد عهد خود بیندازد تکذیب می‌کردند و جز عده کمی به وسیله آن آیات متذکر نمی‌شدند. </p> <p>آری، عهد الهی که در حقیقت اجمالی است از تفصیل دعوت‌های دینی الهی، در طبیعت انسان‌های مختلف از جهت اختلافی که در استعداد قبول و رد آن دارند، و همچنین از جهت اختلاف اماکن و اوضاع و احوال و شرایطی که به نفوس آنان احاطه دارد مختلف می‌شود. </p> <p>در بعضی از نفوس پاک که بر اصل فطرت باقی مانده‌اند هدایت به سوی ایمان به خدا و آیات او را نتیجه می‌دهد، و در بعضی دیگر که همیشه اکثریت را تشکیل می‌دهند و مردمی<code class="page" rel="8,5"/> پست و مستغرق در شهوات دنیایند خلاف آن را، که همان کفر و طغیان و سرپیچی است نتیجه می‌دهد، و همین معنی باعث می‌شود که مؤمنین مورد الطاف خاص الهی قرار گرفته، و در دنیا موفقیت و نصرت و فتح، و در آخرت نجات از آتش و بهره‌مندی از بهشت و لذایذ گوناگون آن نصیب‌شان گردد، و در مقابل، کفار مورد غضب و لعنت خدا قرار گرفته به عذاب‌های ناگهانی که همگی را هلاک ساخته و نسل‌شان را قطع می‌کند دچار می‌شوند <span class="aya" rel="34_19" data-words="9-14">فجعلناهم أحادیث و مزقناهم کل ممزق</span><span class="footnote" rel="1" title="پس گردانیدیم آنها را عبرت داستانها و بکلی متفرق و پراکنده‌شان ساختیم سوره سبا آیه ۱۹">*</span> تازه این عذاب دنیای‌شان است، و عذاب آخرت بیچاره‌کننده‌تر است، و در آن عذاب کسی یاری نمی‌شود. </p> <p>این است آن سنتی که خداوند آن را در بین بندگان خود اجراء کرده، و از این پس نیز اجراء می‌کند <span class="aya" rel="13_41" data-words="11-20">و الله یحکم لا معقب لحکمه و هو سریع الحساب</span>.<span class="footnote" rel="2" title="و خدا حکم می‌کند، و نیست رد کننده‌ای حکم او را و او سریع الحساب است سوره رعد آیه ۴۰">*</span> شرح جزئیات همین سنت برای مردمی که ایمان به خدا ندارند انذار است، چون غرض از شرح آن واداشتن آنان به ایمان به خدا و آیات او است. و همین شرح و بیان، نسبت به مردم با ایمان یعنی آنان که به طور اجمال علم به پروردگار خود و به مقام ربوبی او دارند تذکر و یادآوری آیات خدا و تعلیم معارف دینی او، و معرفت به خدا و اسمای حسنی و صفات علیای او، و نیز شناسایی سنت جاری پروردگار در دنیا و آخرت است. </p> <p>از آیه شریفه‌ <span class="aya" rel="7_2" data-words="10-14">لتنذر به و ذکری للمؤمنین</span> هم این معنا استفاده می‌شود، و از آن به خوبی بر می‌آید که غرض ادیان همین دو معنا است: انذار غیر مؤمنین، و یادآوری مؤمنین. </p> <p>بر این اساس می‌توان گفت: این سوره بنا بر اینکه همه آن در مکه نازل شده باشد و از اختلافی که مفسرین در باره چند آیه آن دارند صرفنظر کنیم روی سخن در آن بامشرکین مکه و تعداد اندکی که به رسول اللَّه (ص) ایمان آورده بودند خواهد بود، و از خود آیات آن نیز این معنا ظاهر می‌شود، برای اینکه غالبا در اول یا آخر آیات آن عموم مردم را انذار نموده، و اقامه حجت و موعظه کرده، و یا با ذکر داستان آدم و ابلیس و داستانهای نوح، هود، صالح، لوط، شعیب و موسی (ع) وسیله عبرت‌شان را فراهم ساخته است. </p> <p>و این بیان در عین اینکه برای اکثریت مردم انذار است، برای مؤمنین یادآوری و تذکر     <code class="page" rel="8,6"/> است، چون همین بیانات آنان را به یاد تفاصیل و جزئیاتی از معارف مربوط به مبدء و معاد و آیات الهی می‌اندازد که اجمال ایمان خود آنان مشتمل بر آن است. </p> <p>در اینجا باید خاطر نشان سازیم که این سوره قسمت عمده و مقدار قابل ملاحظه‌ای از معارف الهی را متضمن است، از آن جمله وصف ابلیس و لشکرش، وصف قیامت و میزان، اعراف و عالم در و میثاق، و وصف مردم با ایمانی که همیشه به یاد خدایند. و نیز از آن جمله ذکر عرش و تجلی پروردگار و اسمای حسنای او و بیان این حقیقت که برای قرآن تاویلی است. و نیز متضمن مجملاتی است از واجبات و محرمات مانند: <span class="aya" rel="7_29" data-words="1-4">قل أمر ربی بالقسط</span><span class="footnote" rel="1" title="سوره اعراف آیه ۲۹">*</span> و آیه <span class="aya" rel="7_33" data-words="2-11">إنما حرم ربی الفواحش ما ظهر منها و ما بطن</span><span class="footnote" rel="2" title="سوره اعراف آیه ۳۳">*</span> و آیه‌ <span class="aya" rel="7_32" data-words="1-12">قل من حرم زینة الله التی أخرج لعباده و الطیبات من الرزق</span><span class="footnote" rel="3" title="سوره اعراف آیه ۳۲">*</span>. </p> <p>و از همین جا می‌توان استفاده کرد که نزول سوره اعراف قبل از نزول سوره انعام بوده، زیرا در سوره انعام آیه‌ <span class="aya" rel="6_145" data-words="1-11">قل لا أجد فی ما أوحی إلی محرما علی طاعم یطعمه...</span><span class="footnote" rel="4" title="سوره انعام آیه ۱۴۵">*</span> وجود دارد که از آن بر می‌آید حکم به اباحه ما سوای آنچه که از محرمات استثنا شده قبلا نازل شده بوده، و آیه مزبور به آیات این سوره اشاره می‌کند. </p> <p>از ظهور این آیه هم که صرفنظر کنیم احکام و شرایعی که در این سوره ذکر شده اجمالی‌تر از آن احکامی است که در سوره انعام در آیه‌ <span class="aya" rel="6_151" data-words="1-7">قل تعالوا أتل ما حرم ربکم علیکم</span><span class="footnote" rel="5" title="سوره انعام آیه ۱۵۱">*</span> و آیات بعدیش ذکر گردیده. و این خود دلیل روشنی است بر اینکه سوره اعراف قبل از سوره انعام نازل شده است، چون همه می‌دانیم که طریقه تشریع احکام در دین اسلام این بوده که نخست احکام به طور سربسته و مجمل ذکر شده و سپس بتدریج توضیح بیشتری پیرامون آن داده می‌شد، در آخر، پرده از روی همه جزئیات آن برداشته می‌شده است. </p> <p> <span class="aya" rel="7_1-2" data-words="1-15">المص، کتاب أنزل إلیک فلا یکن فی صدرک حرج منه لتنذر به و ذکری للمؤمنین</span> <span class="phrase">اینکه <em rel="fa_7_2_1-1" data-sentence="6:189">کتاب</em> را در این آیه به طور نکره ذکر کرده و آن را با جمله <em>بر تو نازل شده</em>            <code class="page" rel="8,7"/> توصیف کرده، و اسمی از نازل کننده آن نبرده به خاطر تعظیم کتاب است.</span> تفریعی هم که در جمله‌ <span class="aya" rel="7_2" data-words="4-5">فلا یکن</span> هست خالی از دلالت بر این معنا نیست، گویا فرموده: این کتاب، کتاب مبارکی است که آیات پروردگارت را که بر تو نازل کرده برایت بیان می‌کند، بنا بر این اگر مامور به تبلیغ آن و دعوت مردم به سوی آن شده‌ای دلتنگ مباش، بلی اگر قرآن غیر این کتاب بود و از ناحیه غیر پروردگارت می‌بود روا بود که از جهت زحمات و محنت‌هایی که در تبلیغ آن است دلتنگ باشی. </p> <p>جمله‌ <span class="aya" rel="7_2" data-words="10-11">لتنذر به</span> نتیجه انزال کتاب و از نظر ادبی هم ظرفی است لغو و متعلق به آن، نظیر جمله‌ <span class="aya" rel="7_2" data-words="12-14">و ذکری للمؤمنین</span>، و هم نتیجه دیگری است برای آن. </p> <p>و <span class="phrase">اینکه فقط <em rel="fa_7_2_13-13" data-sentence="10:114">ذکری</em> را اختصاص به مؤمنین داده دلیل بر این است که انذار اختصاص به آنان نداشته، بلکه مؤمنین و غیر مؤمنین را شامل می‌شود.</span> بنا بر این، معنای آیه چنین می‌شود: این کتاب بر تو نازل شده تا همه مردم را به آن انذار کرده مؤمنین را متذکر کنی، چون تنها مؤمنینند که به وسیله این آیات و معارف الهیی که در آن است به آن متذکر مقام پروردگار خود شده به همین وسیله ایمان‌شان زیادتر شده چشمشان روشن می‌گردد، نه عموم مردم. </p> <p>اثر این کتاب در عموم مردم همان ترسانیدن آنان است، بنا بر این، آیاتی عموم مردم را متاثر می‌سازد که سخط و عقاب دنیایی و آخرتی پروردگار را ذکر می‌کند. </p> <p><span class="phrase">از اینجا معلوم می‌شود اینکه بعضی گفته‌اند: جمله‌ <span class="aya" rel="7_2" data-words="10-11">لتنذر به</span> متعلق به <em rel="fa_7_2_8-8" data-sentence="121:298">حرج</em> است، و معنای آن این است که: از تبلیغ آن مترس و دلتنگ مباش<span class="footnote" rel="1" title="تفسیر المنار ج ۸ ص ۳۰۵">*</span> تا چه اندازه بی‌اساس است، زیرا ذکر کردن جمله‌ <span class="aya" rel="7_2" data-words="12-14">و ذکری للمؤمنین</span> بعد از جمله مزبور شاهد خوبی است برای فساد این احتمال.</span> و <span class="phrase">همچنین فساد احتمال دیگری که داده و گفته‌اند: مراد از مؤمنین هم آن کسانی است که در روز نزول این آیه مؤمن بوده‌اند و هم آن کسانی که خدا می‌داند بعدها ایمان خواهند آورد، زیرا <em rel="fa_7_2_13-13" data-sentence="172:47">ذکری</em> که در آیه ذکر شده جز بر مؤمنین فعلی صادق نیست.</span> </p> <p><code class="aya" rel="7_3"/> <span class="aya" rel="7_3" data-words="1-15">اتبعوا ما أنزل إلیکم من ربکم و لا تتبعوا من دونه أولیاء قلیلا ما تذکرون</span> پس از آنکه به پیغمبرش فرمود کتابی که به وی نازل شده برای انذار بوده اینک خود قرآن شروع به انذار مردم نموده، خطاب را متوجه آنان می‌کند، چون در انذار مردم باید خطاب متوجه خود آنان شود. </p> <p>مردم را خطاب می‌کند به اینکه باید پیروی کنند آنچه را که از پروردگارشان نازل   <code class="page" rel="8,8"/> گردیده و آن قرآنی است که امر می‌کند به اعتقاد صحیح و عمل صحیح، یعنی اعتقاد به خدا و آیات او و عمل صالح. </p> <p>و جمله‌ <span class="aya" rel="7_3" data-words="1-4">اتبعوا ما أنزل إلیکم</span> به منزله کنایه از دخول در تحت ولایت خدای سبحان است، بدلیل اینکه به دنبالش فرمود: و بغیر از خدا اولیای دیگر را پیروی مکنید <em>و نفرمود: </em> پیروی مکنید غیر آنچه را که به سوی‌تان نازل شده . </p> <p>بنا بر این، معنای آیه این می‌شود که: غیر از خدای تعالی کسی را پیروی مکنید-در حالی که آنها زیادند-تا آنها اولیای شما نگردند. چه کم شما متذکر می‌شوید!اگر متذکر می‌شدید می‌فهمیدید که خدا پروردگار شما است و جز او پروردگار و اولیای دیگری برای شما وجود ندارد. </p> <p><code class="aya" rel="7_4"/> <span class="aya" rel="7_4" data-words="1-11">و کم من قریة أهلکناها فجاءها بأسنا بیاتا أو هم قائلون</span> سنتی را خاطر نشان آنان می‌سازد که خداوند در مشرکین امم گذشته جاری می‌ساخته است، و آن این بوده که وقتی مردم غیر از خدا اولیای دیگری اتخاذ می‌کردند خداوند آنان را به عذابی که در روز یا در شب نازل می‌کرده هلاک‌شان می‌ساخته، و پس از دیدن عذاب به ظلم خود اعتراف می‌نمودند. </p> <p> <span class="phrase"><em rel="fa_7_4_8-8" data-sentence="0:56">بیات</em> و <em>تبییت</em> به معنای شبیخون زدن به دشمن در شب است.</span> و <span class="phrase">کلمه <em rel="fa_7_4_11-11" data-sentence="5:53">قائلون</em>  از ماده <em>قیلوله</em> و به معنای خواب نیمروز است.</span> و اینکه فرمود: <span class="aya" rel="7_4" data-words="8-11">بیاتا أو هم قائلون</span> و نفرمود:  <em>لیلا او نهارا</em> گویا برای اشاره به این است که عذاب در حالی آنان را می‌گرفته که با خیال راحت و غافل از عذابی که در کمین‌شان بوده آرمیده بودند. </p> <p><code class="aya" rel="7_5"/> <span class="aya" rel="7_5" data-words="1-12">فما کان دعواهم إذ جاءهم بأسنا إلا أن قالوا إنا کنا ظالمین</span> این جمله تذکر قبلی را تمام نموده بیان می‌کند که انسان، با و جدان و حس درونیش درک می‌کند که شرک و اتخاذ اولیاء، ظلم است، و می‌فهمد که سنت الهی بر این جاری است که اگر به طوع و رغبت به ظلم خود اعتراف نکند و نسبت به مقام ربوبی پروردگارش خاضع نگردد خداوند او را دچار عذاب نموده و مجبور به اعتراف می‌سازد. </p> <p><code class="aya" rel="7_6"/> <span class="aya" rel="7_6" data-words="1-7">فلنسئلن الذین أرسل إلیهم و لنسئلن المرسلین</span> </p><h3> <span class="title" rel="7_1 7_2 7_3 7_4 7_5 7_6 7_7 7_8 7_9">مکلف بودن مشرکین به توحید خدای تعالی و مسئول بودن آنان نسبت به ایمان و عمل صالح</span> </h3> <p> بیان سابق دلالت بر این داشت که مشرکین مکلف به توحید خدای تعالی و ترک شرک بوده‌اند، و چنان نبوده که نسبت به این معنا آزاد باشند و هر چه می‌خواهند بکنند و هر چیزی را که بخواهند شریک خداوند بدانند، پس معلوم می‌شود که آنان نیز نسبت به ایمان و عمل صالح و گفتار حق مسئولند، و معلوم است که این امر و این تکلیف قائم به دو طرف بوده، <code class="page" rel="8,9"/> یک طرف پیغمبری که مبعوث بر آنان شده، و یک طرف خود آنان، و چون چنین بوده در آیه مورد بحث سؤال از رسول و مؤاخذه از مردم را متفرع بر مساله هلاکت مردم کرده است. </p> <p><span class="phrase">از اینجا معلوم می‌شود که مراد از <span class="aya" rel="7_6" data-words="2-4">الذین أرسل إلیهم</span> مردم و مراد از <em rel="fa_7_6_7-7" data-sentence="117:23">المرسلین</em>  انبیا و پیغمبران است.</span> <span class="phrase">این را بدان خاطر گفتیم که معلوم شود اینکه بعضی‌ها گفته‌اند: مراد از <span class="aya" rel="7_6" data-words="2-4">الذین أرسل إلیهم</span> انبیا و مراد از <em rel="fa_7_6_7-7" data-sentence="153:173">المرسلین</em> ملائکه می‌باشد با سیاق آیه نمی‌سازد، زیرا سیاق آیه سیاق گفتگوی از مشرکین است و معنا ندارد که در چنین زمینه‌ای اسمی از مؤاخذه آنان برده نشود و در عوض پای ملائکه به میان آید.</span> علاوه بر اینکه آیه بعدی هم با این احتمال سازگار نیست. از این هم که بگذریم بیان قبلی اسمی از ملائکه نبرده بود تا در اینجا هم مراد از مرسلین ملائکه بوده باشد. <code class="aya" rel="7_7"/> <span class="aya" rel="7_7" data-words="1-7">فلنقصن علیهم بعلم و ما کنا غائبین</span> خلاصه معنای آیات قبلی این بود که مشرکین مربوب و مدبر بتدبیر خداوندند، و به زودی به آنچه که کرده‌اند مؤاخذه شده و جزا داده می‌شوند، و چون این مؤاخذه و بازخواست منوط بر این است که‌پرسش کننده، دانای به اعمال آنان باشد، و اگر نباشد ایمن از این که در جوابش دروغ بگویند نخواهد بود، لذا جمله‌ <span class="aya" rel="7_7" data-words="1-3">فلنقصن علیهم بعلم</span> را متفرع بر آن کرد. <span class="phrase"><em rel="fa_7_7_3-3" data-sentence="0:422">علم</em>  را هم از این نظر نکره و بدون الف و لام آورد تا اشاره به اهمیت آن نموده بفهماند که این علم مانند علم شما نیست که خطا و غلط در آن راه داشته باشد، و برای تاکید همین معنا جمله‌ <span class="aya" rel="7_7" data-words="4-7">و ما کنا غائبین</span> را عطف بر آن نمود، تا دلالت کند بر اینکه خدای تعالی شاهد و ناظر اعمال آنان است، و علاوه بر اینکه ملائکه را موکل بر آنان نموده تا اعمال آنان را بنویسند خودش هم به هر چیزی محیط است.</span> </p> <h3> <span class="title" rel="7_8"><span class="phrase">مراد از <em rel="fa_7_8_2-2" data-sentence="8:23">وزن</em> و <em>میزان</em> اعمال</span></span> </h3> <p> <span class="aya" rel="7_8" data-words="1-10">و الوزن یومئذ الحق فمن ثقلت موازینه فأولئک هم المفلحون</span>... <span class="aya" rel="7_9" data-words="11-12">بآیاتنا یظلمون</span> این دو آیه خبر می‌دهد از میزانی که عمل بندگان با آن سنجیده می‌شود یا خود بندگان را از جهت عمل وزن می‌کند، از آیات دیگری نیز این معنا که مراد از وزن، حساب اعمال است استفاده می‌شود، مانند آیه‌ <span class="aya" rel="21_47" data-words="1-6">و نضع الموازین القسط لیوم القیامة</span>... <span class="aya" rel="21_47" data-words="20-23">و کفی بنا حاسبین</span><span class="footnote" rel="1" title="ترازوهای عدل رای در روز قیامت می‌گذاریم و ما به تنهایی برای رسیدگی به حساب همه خلایق کافی هستیم سوره انبیا آیه ۴۷">*</span> و از آن روشن‌تر آیه‌ <span class="aya" rel="99_6-7" data-words="1-12">یومئذ یصدر الناس أشتاتا لیروا أعمالهم، فمن یعمل مثقال ذرة خیرا یره</span>   <code class="page" rel="8,10"/> <span class="aya" rel="99_8" data-words="1-7">و من یعمل مثقال ذرة شرا یره</span><span class="footnote" rel="1" title="و در چنین روزی مردم دسته دسته بیرون می‌شوند تا کرده‌های خود را ببینند، پس هر کس به اندازه سنگینی ذره‌ای خیر کرده باشد، آن خیر را می‌بیند و هر کس به اندازه سنگینی ذره‌ای مرتکب شر شده باشد آن را می‌بیند سوره زلزال آیه ۸">*</span> است، که عمل را ذکر کرده و سنگینی را به آن نسبت داده است. </p> <p>و <span class="phrase">کوتاه سخن اینکه منظور از <em rel="fa_7_8_2-2" data-sentence="25:35">وزن</em> سنگینی اعمال است، نه صاحبان اعمال.</span> </p> <p>آیه مورد بحث اثبات می‌کند که برای نیک و بد اعمال وزنی هست، لیکن از آیه <span class="aya" rel="18_105" data-words="1-15">أولئک الذین کفروا بآیات ربهم و لقائه فحبطت أعمالهم فلا نقیم لهم یوم القیامة وزنا</span><span class="footnote" rel="2" title="آنان همان کسانند که آیت‌های پروردگارشان را و هم چنین معاد را انکار کردند و در نتیجه اعمالشان حبط شده و در قیامت برایشان میزانی به پا نمی‌کنیم سوره کهف آیه ۱۰۵">*</span> استفاده می‌شود که اعمال حبط شده برایش وزنی نیست و تنها اعمال کسانی در قیامت سنجیده می‌شود که اعمال‌شان حبط نشده باشد، پس هر عملی که حبط نشده باشد چه نیک و چه بد ثقلی و وزنی دارد، و میزانی است که آن وزن را معلوم می‌کند. لیکن این آیات در عین اینکه برای عمل نیک و بد ثقلی و وزنی قائل است در عین حال این سنگینی را سنگینی اضافی می‌داند، به این معنا که حسنات را باعث ثقل میزان و سیئات را باعث خفت آن می‌داند، نه اینکه هم حسنات دارای سنگینی باشد و هم سیئات، آن وقت این دو سنگین با هم سنجیده شود هر کدام بیشتر شد بر طبق آن حکم شود، اگر حسنات سنگین‌تر بود به نعیم جنت و اگر سیئات سنگین‌تر بود به دوزخ جزا داده شود، نه، از ظاهر آیات استفاده می‌شود که میزان اعمال از قبیل ترازو و قپان نیست تا فرض تساوی دو کفه در آن راه داشته باشد، بلکه ظاهر آنها این است که عمل نیک باعث ثقل میزان و عمل بد باعث خفت آن است، چنان که می‌فرماید: <span class="aya" rel="7_8-9" data-words="5-22">فمن ثقلت موازینه فأولئک هم المفلحون، و من خفت موازینه فأولئک الذین خسروا أنفسهم بما کانوا بآیاتنا یظلمون</span> و <span class="aya" rel="23_102-103" data-words="1-17">فمن ثقلت موازینه فأولئک هم المفلحون، و من خفت موازینه فأولئک الذین خسروا أنفسهم فی جهنم خالدون</span><span class="footnote" rel="3" title="پس کسانی که موازین اعمال‌شان سنگین شد آنان رستگارند، و کسانی که موازین اعمال‌شان سبک شد آنان کسانیند که خود را زیانکار ساخته و در جهنم برای همیشه معذبند سوره مؤمنون آیه ۱۰۳">*</span> و <span class="aya" rel="101_6-11" data-words="1-22">فأما من ثقلت موازینه، فهو فی عیشة راضیة، و أما من خفت موازینه، فأمه هاویة، و ما أدراک ما هیه، نار حامیة</span><span class="footnote" rel="4" title="اما هر که موازینش گران است در عیشی پسندیده است، و اما هر که موازین وی سبک است، پس جای او هاویه است، و تو چه می‌دانی که هاویه چیست؟ آتشی است سوزنده سوره قارعه آیه ۱۱">*</span>. </p> <h3> <span class="title" rel="7_8">اشاره به اینکه ممکن است هر یک از اعمال، و احدی برای سنجش داشته باشد و بیان معنای جمله: <span class="aya" rel="7_8" data-words="1-4">و الوزن یومئذ الحق</span> </span> </h3> <p> این آیات بطوری که ملاحظه می‌کنید سنگینی را در طرف حسنات و سبکی را در طرف سیئات اثبات می‌کند. و امثال این آیات این احتمال را در نظر انسان تقویت می‌کند که شاید مقیاس سنجش اعمال و سنگینی آن، چیز دیگری باشد که تنها با اعمال حسنه سنخیت دارد، بطوری که اگر عمل حسنه بود با آن سنجیده می‌شود و اگر سیئه بود چون سنخیت با آن ندارد سنجیده نمی‌شود، و ثقل میزان عبارت باشد از همان سنجیده شدن و خفت آن عبارت باشد از سنجیده نشدن، عینا مانند موازینی که خود ما داریم، چون در این موازین هم مقیاسی هست که ما آن را واحد ثقل می‌نامیم مانند مثقال و خروار و امثال آن، واحد را در یکی از دو کفه و کالا را در کفه دیگری گذاشته می‌سنجیم، اگر کالا از جهت وزن معادل آن واحد بود که هیچ، و گرنه آن متاع را برداشته متاع دیگری بجایش می‌گذاریم، پس در حقیقت میزان همان مثقال و خروار است نه ترازو و یا قپان و یا باسکول، و اینها مقدمه و ابزار کار مثقال و خروارند که به وسیله آنها حال متاع و سنگینی و سبکی آن را بیان می‌کند، و همچنین واحد طول که یا ذرع است و یا متر و یا کیلومتر و یا امثال آن، که اگر طول با آن واحد منطبق شد که هیچ، و اگر نشد آن را کنار گذاشته طول دیگری را با آن تطبیق می‌دهیم، ممکن است در اعمال هم واحد مقیاسی باشد که با آن عمل آدمی سنجیده شود، مثلا برای نماز واحدی باشد از جنس خود آن که همان نماز حقیقی و تمام عیار است، و برای زکات و انفاق و امثال آنها مقیاس و واحدی باشد از جنس خود آنها، و همچنین برای گفتار واحدی باشد از جنس خودش، و آن کلامی است که تمامیش حق باشد و هیچ باطلی در آن راه نیافته باشد، هم چنان که آیه‌ <span class="aya" rel="3_102" data-words="1-8">یا أیها الذین آمنوا اتقوا الله حق تقاته</span><span class="footnote" rel="1" title="ای کسانی که ایمان آورده‌اید از خداوند پروا داشته باشید، حقیقت پروا داشتن سوره آل عمران آیه ۱۰۲">*</span> به آن اشاره دارد. </p> <p>بنا بر این، بسیار به نظر قریب می‌رسد که مراد از جمله‌ <span class="aya" rel="7_8" data-words="1-4">و الوزن یومئذ الحق</span> این باشد، که آن میزانی که در قیامت اعمال با آن سنجیده می‌شود همانا <em>حق</em> است، به این معنا که هر قدر عمل مشتمل بر حق باشد به همان اندازه اعتبار و ارزش دارد، و چون اعمال نیک مشتمل بر حق است از این رو دارای ثقل است. بر عکس عمل بد از آنجایی که مشتمل بر چیزی از حق نیست و باطل صرف است لذا دارای وزنی نیست، پس خدای سبحان در قیامت اعمال را با <em>حق</em> می‌سنجد و وزن هر عملی به مقدار حقی است که در آن است. و بعید نیست قضاوت به حقی هم که در آیه‌ <span class="aya" rel="39_69" data-words="1-21">و أشرقت الأرض بنور ربها و وضع الکتاب و جیء بالنبیین و الشهداء و قضی بینهم بالحق و هم لا یظلمون</span>   <code class="page" rel="8,12"/><span class="footnote" rel="1" title="و روشن گردید زمین به نور پروردگارش، و کتاب گذارده شده انبیا و شهدا آورده شده میان آنان به حق حکم می‌شود، و به آنان ستم نمی‌شود سوره زمر آیه ۶۹">*</span> است اشاره به همین معنا باشد. و مراد از کتابی که در آن روز گذارده شده و خداوند از روی آن حکم می‌کند همان کتابی است که در آیه‌ <span class="aya" rel="45_29" data-words="1-5">هذا کتابنا ینطق علیکم بالحق</span><span class="footnote" rel="2" title="این است کتاب ما که علیه شما به حق گویا می‌شود سوره جاثیه آیه ۲۹">*</span> به آن اشاره شده است. </p> <p><span class="phrase">پس کتاب مقدار حقی را که در عمل است تعیین نموده و میزان، مقدار ثقل آن حق را مشخص می‌کند، بنا بر این، <em rel="fa_7_8_2-2" data-sentence="100:63">وزن</em> در آیه مورد بحث به معنای ثقل است نه به معنای مصدریش  (سنجیدن).</span> و اگر در آیه"103 <em>سوره</em> مؤمنون <em>و آیه</em> 11 <em>سوره</em> قارعه آن را به صیغه جمع آورده برای این است که دلالت کند بر اینکه میزان اعمال یکی نیست، بلکه برای هر کسی میزان‌های زیادی به اختلاف اعمال وی هست، حق در نمازش نماز واقعی و جامع همه اجزا و شرایط است، و حق در زکاتش زکات جامع شرایط است، خلاصه، حق در نماز، غیر حق در روزه و زکات و حج و امثال آن است. </p> <h3> <span class="title" rel="7_8">اقوالی که در مورد معنای جمله: <span class="aya" rel="7_8" data-words="1-4">و الوزن یومئذ الحق</span> گفته شده است</span> </h3> <p> <span class="phrase">این بود آنچه از بیان سابق ما بدست آمد، و لیکن بیشتر مفسرین آیه را طور دیگری معنا کرده و گفته‌اند: <em rel="fa_7_8_2-2" data-sentence="98:511">وزن</em> در آیه مورد بحث، مبتدا و مرفوع است، و کلمه <em rel="fa_7_8_3-3" data-sentence="194:453">یومئذ</em> ظرف، و <em>حق</em>  هم صفت وزن و هم خبر آن است، و تقدیر آیه و الوزن یومئذ الوزن الحق است، یعنی وزن در آن روز وزن حق است، و <em>وزن حق</em> به معنای وزن عادلانه است، به شهادت اینکه در آیه دیگری از وزن حق به <em>وزن قسط</em> تعبیر شده، و آن آیه‌ <span class="aya" rel="21_47" data-words="1-6">و نضع الموازین القسط لیوم القیامة</span><span class="footnote" rel="3" title="و قرار می‌دهیم میزان‌های عادلانه را برای روز قیامت سوره انبیا آیه ۴۷">*</span> است.</span> </p> <p><span class="phrase">بعضی دیگر گفته‌اند: کلمه <em rel="fa_7_8_2-2" data-sentence="25:203">وزن</em> مبتدا و خبرش <em rel="fa_7_8_3-3" data-sentence="91:175">یومئذ</em> است، و <em>حق</em> صفت وزن می‌باشد و تقدیر آیه چنین است: و الوزن الحق یومئذ وزن حق در روز قیامت است<span class="footnote" rel="4" title="تفسیر روح البیان ج ۳ ص ۱۳۷">*</span>.</span> </p> <p><span class="phrase">صاحب کشاف گفته: مرفوع بودن وزن برای این است که وزن در ترکیب مبتدا است، و خبرش <em rel="fa_7_8_3-3" data-sentence="78:22">یومئذ</em> است و حق صفت آن است .</span> آن گاه وقتی آیه را معنا کرده وزن را مبتدا و خبرش را کلمه حق گرفته است، زیرا در معنای آیه گفته است: معنای آیه این است که در روزی که خداوند امت‌ها و پیغمبران را مورد بازخواست قرار می‌دهد وزن وزن حق است<span class="footnote" rel="5" title="تفسیر کشاف ج ۲ ص ۸۸ ط بیروت">*</span> و این از مانند زمخشری بسیار عجیب است مگر اینکه کلامش را توجیه کرده بگوییم:           <code class="page" rel="8,13"/> اینکه در آخر گفت <em>وزن، وزن حق است</em> تتمه معنای آیه نیست، بلکه ابتدای کلام دیگری است. </p> <h3> <span class="title" rel="7_8"><span class="phrase">موارد از <em>موازین</em> و معنای <em rel="fa_7_8_6-7" data-sentence="33:78">ثقل موازین</em> در جمله: <span class="aya" rel="7_8" data-words="5-7">فمن ثقلت موازینه</span></span> </span> </h3> <p> <span class="aya" rel="7_8" data-words="5-7">فمن ثقلت موازینه</span> - <em>موازین</em> بنا بر بیانی که گذشت جمع <em>میزان</em> است، آیه "47"سوره انبیا هم که قبلا ذکر شد این معنا را تایید می‌کند. و اگر به آن معنایی باشد که جمهور مفسرین گفته‌اند مناسب‌تر آن است که <em>موازین</em> جمع <em>موزون</em> باشد، و لو اینکه با صرفنظر از معنایی که ما برای میزان کردیم ممکن هم هست آن را به اعتبار تعدد اعمالی که سنجیده می‌شود جمع <em>میزان</em> گرفت، و بدین وسیله معنایی را که مفسرین کرده‌اند توجیه نموده لیکن تصور اینکه میزان با حسنات سنگین و با سیئات سبک شود مشکل است، زیرا چنین چیزی که با حسنات سنگین و با سیئات سبک شود تصور ندارد. علاوه بر اینکه <em>حق</em> را صفت وزن گرفتن صحیح نیست، زیرا <em>حق</em> که همان <em>قسط</em> و عدل می‌باشد صفت خداوندی است که اعمال را وزن می‌کند، نه صفت وزن، به شهادت اینکه می‌فرماید: <span class="aya" rel="21_47" data-words="1-4">و نضع الموازین القسط...</span>، چون ظاهر جمله‌ <span class="aya" rel="21_47" data-words="7-8">فلا تظلم...</span> این است که خداوند به آنان ظلم نمی‌کند، نه میزان، پس عدالت صفت خدا است نه صفت میزان-دقت فرمایید-. </p> <p><span class="phrase">غفلت از همین نکته مفسرین را بر آن داشته که به نوعی از تجوز، <em rel="fa_7_8_6-7" data-sentence="60:388">ثقل موازین</em> را به رجحان اعمال تفسیر کرده آن را چنین معنا کنند که در روز قیامت سنجش، عادلانه است، پس کسی که اعمالش به خاطر غلبه حسناتش رجحان داشته باشد، رستگار و کسی که اعمالش بخاطر غلبه سیئاتش رجحان داشته باشد او از زیانکاران خواهد بود، و به سبب ظلمی که به آیات ما کردند سرمایه‌های‌شان که همان نفس‌شان است از دست می‌رود<span class="footnote" rel="1" title="تفسیر ابو الفتوح رازی ج ۲ ص ۳۷۱">*</span>.</span> </p> <p>از این مفسرین سؤال می‌شود: آن ملاک و محکی که رجحان حسنات بر سیئات را -مخصوصا در آنجا که کسی هم حسنه دارد و هم سیئه-معلوم می‌کند چیست؟ و با اینکه حسنات همه مثل هم نیستند و سیئات هم همه از حیث زشتی و مفسده در یک درجه نیستند آن ملاکی که غلبه یکی را بر دیگری معلوم کند کدام است؟ از آیه شریفه بر می‌آید که چنین چیزی در روز قیامت هست، و یقینا میزان عادلانه‌ای که حجت را بر بندگان تمام کند در کار هست، و یقینا آن میزان چیزی است که تنها حسنات بر آن مشتمل است نه سیئه، و در جایی که از هر کدام تعدادی وجود داشته باشد رجحان و غلبه یکی بر دیگری به وسیله آن معلوم می‌شود بدون اینکه گزافی لازم آید. و اینها همه مؤید احتمال ما است که گفتیم میزان همان حق است، و مراد از توزین عادلانه همان است، و اعمال بندگان را به همان محک می‌سنجند،   <code class="page" rel="8,14"/> هر کس که اعمالش مشتمل بر مقدار بیشتری از حق بود او رستگارتر است و هر کس میزانش سبک بود یعنی اعمالش مشتمل بر حق نبود او از کسانی است که نفس خود را باخته و خود را زیانکار ساخته‌اند و با ظلم به آیات خدا و تکذیب آن چیزی برای خود باقی نگذاشته‌اند که در مثل چنین روزی با آن اعاشه و زندگی کنند. </p> <p>از بیان قبلی ما دو نکته روشن گردید: </p><h3> <span class="title" rel="7_1 7_2 7_3 7_4 7_5 7_6 7_7 7_8 7_9">معنای وزن اعمال در روز قیامت، تطبیق اعمال است بر حق و برای هر کدام از اعمال انسان میزانی است</span> </h3> <p> نکته اول: اینکه معنای وزن اعمال در روز قیامت تطبیق اعمال است بر حق، به این معنا که هر شخصی پاداش نیکش به مقدار حقی است که عمل او مشتمل بر آن است، در نتیجه اگر اعمال شخصی، به هیچ مقداری از حق مشتمل نباشد از عملش جز هلاکت و عقاب بهره و ثمره عایدش نمی‌شود، و این همان توزین عدلی است که در سایر آیات بود. </p> <p>با این بیان دیگر محتاج به این نمی‌شویم که آیه مورد بحث را تاویل نموده آن را بر خلاف ظاهرش حمل کنیم، و مانند بعضی‌ها بگوییم در آیه یک نوع استعاره به کار رفته و مراد از وزن، عدالت و مراد از ثقل میزان، رجحان عمل است. و یا مثل بعضی دیگر بگوییم: خداوند در روز قیامت ترازویی نصب می‌کند که مانند ترازوهای معمولی دنیا دارای دو کفه و یک زبانه است، و اعمال نیک و بد بندگان را با آن موازنه می‌کند. و اگر کسی بپرسد که عمل قابل کشیدن و سنجیدن نیست علاوه بر اینکه عمل پس از صدورش معدوم می‌شود، و اعاده معدوم هم در اعراض باطل و محال است، در جواب می‌گویند: اینکه گفتیم عمل کشیده می‌شود مرادمان دفتر اعمال است نه خود آن. و یا می‌گویند: در نشات آخرت برای هر عمل نیک و بدی آثار و علامتهای مخصوصی ظاهر گشته و آن آثار در ترازوها کشیده می‌شود. یا می‌گویند: حسنات به صورت زیبا و سیئات به صورت زشتی مجسم شده بین آن مجسم شده‌ها اندازه‌گیری و موازنه بعمل می‌آید. و یا می‌گویند: خود مؤمن و کافر وزن می‌شوند نه اعمال‌شان. و یا می‌گویند: وزن عبارت است از ظهور مقدار و منزلت آدمی، و ثقل میزان عبارت است از کرامت و جلالت قدر او، و خفت میزان عبارت است از خواری و ذلتش.<span class="footnote" rel="1" title="نقل از تفسیر مجمع البیان ج ۴ ص ۲۹۹ ط تهران">*</span> نه تنها هیچ کدام از این حرفها با ظاهر آیه نمی‌سازد و از الفاظ آیه دلیل و شاهدی ندارد بلکه اشکالی هم بر همه آنها وارد است، و آن این است که لازمه این حرفها گزاف بودن وزن است، و سابقا گفته شد که میزان در آن روز علاوه بر اینکه گزافی نیست، بلکه آن قدر دقیق است که حجت را بر عبد تمام می‌کند. </p> <p>   <code class="page" rel="8,15"/> نکته دوم: اینکه معلوم شد که برای هر انسانی میزان‌های متعددی است که هر کدام از عمل‌هایش با یکی از آنها سنجیده می‌شود، و میزان هر عملی همان مقدار حقی است که عمل مشتمل بر آن است، چون روز قیامت روزی است که کسی جز حق، سلطنت نداشته و ولایت در حق هم تنها و تنها در دست خدای تعالی است، به شهادت اینکه از یک طرف می‌فرماید امروز روز حق است<span class="footnote" rel="1" title="سوره نبا آیه ۳۹">*</span> و از طرفی دیگر می‌فرماید: اینجا ولایت بر حق، تنها و تنها برای خدا است<span class="footnote" rel="2" title="سوره کهف آیه ۴۴">*</span> و نیز می‌فرماید: <span class="aya" rel="10_30" data-words="1-18">هنالک تبلوا کل نفس ما أسلفت و ردوا إلی الله مولاهم الحق و ضل عنهم ما کانوا یفترون</span><span class="footnote" rel="3" title="آنجا ظاهر می‌شود برای هر کسی آنچه که از پیش فرستاده و بازگردانده می‌شوند به سوی خداوندی که مولای حق آنان است، و دیگر از شرکایی که به خدا افتراء می‌بستند اثری نمی‌یابند سوره یونس آیه ۳۰">*</span>. </p> <h3>بحث روایتی‌ <span class="title" rel="7_6 7_1 7_2 7_3 7_4 7_5 7_7 7_8 7_9"> (روایاتی در مورد مکی بودن سوره اعراف، وزن و میزان اعمال و ثقل و خفت اعمال و...) </span> </h3> <p> در الدر المنثور است که ابن ضریس و نحاس در کتاب ناسخ خود و ابن مردویه و بیهقی در کتاب دلائلش از چند طریق از ابن عباس روایت کرده‌اند که گفت: سوره اعراف در مکه نازل شده<span class="footnote" rel="4" title="الدر المنثور ج ۳ ص ۶۷">*</span>. </p> <p>مؤلف: این روایت را ابن مردویه از عبد اللَّه بن زبیر هم نقل کرده. </p> <p>و نیز در الدر المنثور است که ابن منذر و ابو الشیخ از قتاده نقل کرده‌اند که گفت: از سوره اعراف آیه‌ <span class="aya" rel="7_163" data-words="1-2">و سئلهم...</span> در مدینه و ما بقی همه در مکه نازل شده است<span class="footnote" rel="5" title="الدر المنثور ج ۳ ص ۶۷ ط بیروت">*</span>. </p> <p>مؤلف: این در حقیقت اجتهادی است که قتاده از پیش خود کرده، و به زودی در باره اشتباه وی بحث خواهیم کرد-ان شاء اللَّه-. </p> <p>و نیز در الدر المنثور در ذیل آیه‌ <span class="aya" rel="7_6" data-words="1-4">فلنسئلن الذین أرسل إلیهم...</span> می‌گوید: احمد از معاویة بن حیده روایت کرده که گفت: رسول خدا فرمود: پروردگار من مرا به سوی خود خواهد خواند و از من خواهد پرسید: آیا رسالت مرا به بندگان من تبلیغ کردی؟ و من عرض خواهم           <code class="page" rel="8,16"/> کرد: پروردگارا من دین تو را به آنان تبلیغ نمودم. بنا بر این برای اینکه در این جوابم راست گفته باشم باید شما هر چه از من می‌شنوید به غائبین برسانید، و به زودی شما نیز خواهید مرد، و مورد بازخواست قرار خواهید گرفت، در حالی که دهنهایتان لگام بسته باشد، و بدانید که اولین عضوی که از شما جدا می‌شود ران و کف دست شما خواهد بود<span class="footnote" rel="1" title="الدر المنثور ج ۳ ص ۶۸">*</span>. </p> <p>و نیز در الدر المنثور است که بخاری، مسلم، ترمذی و ابن مردویه از ابن عمر روایت کرده‌اند که گفته است: رسول خدا (ص) فرمود: همه شما شبان‌هایی هستید، و هر کدامتان از رعیت خود پرسش خواهید شد، اگر زمامدار است از ملت و رعیتش و اگر مرد است از زن و فرزندش و اگر زن است از خانه شوهرش و اگر غلام است از مال آقایش بازخواست خواهد شد<span class="footnote" rel="2" title="الدر المنثور ج ۳ ص ۶۹ ط بیروت">*</span>. </p> <p>مؤلف: در خصوص این مضمون و همچنین در باره اینکه در روز قیامت از چه چیزهایی سؤال می‌شود روایات بسیاری از طریق شیعه و سنی وارد شده که-ان شاء اللَّه-در جای مناسبی همه آنها را نقل خواهیم کرد. </p> <p>و نیز در الدر المنثور از ابو الشیخ از جابر روایت کرده که گفت: رسول خدا  (ص) فرمود: در روز قیامت میزان را می‌گذارند و حسنات و سیئات را می‌سنجند، کسی که حسناتش بر سیئاتش رجحان داشته باشد داخل بهشت می‌شود، و کسی که سیئاتش بر حسناتش رجحان داشته باشد وارد آتش می‌گردد<span class="footnote" rel="3" title="روضه کافی ج ۸ ص ۶۰">*</span>. </p> <p>و نیز در الدر المنثور از ابن ابی الدنیا نقل می‌کند که در کتاب اخلاص از علی بن ابی طالب (ع) روایت کرده که فرمود: کسی که در دنیا ظاهرش بر باطنش رجحان داشته باشد کفه میزانش در روز قیامت سبک می‌شود و کسی که در دنیا باطنش بر ظاهرش رجحان داشته باشد کفه‌اش در قیامت سنگین می‌شود<span class="footnote" rel="4" title="ما در روز قیامت برای مشرکین میزانی به پا نمی‌داریم سوره کهف آیه ۱۰۵">*</span>. </p> <p>مؤلف: در این دو روایت از جهت مضمون اشکالی نیست، لیکن صلاحیت تفسیر آیه را ندارند و در مقام آن هم نیستند، برای اینکه این دو روایت هم برای حسنات وزن و رجحان قائل است و هم برای سیئات. </p> <p>و نیز از ابن مردویه از عایشه روایت کرده که گفت از رسول خدا (ص)       <code class="page" rel="8,17"/> شنیدم که فرمود: خداوند دو کفه میزان را مانند آسمان و زمین آفرید، ملائکه عرض کردند: پروردگارا!با این میزان چه کسی را می‌سنجی؟ فرمود هر که را که بخواهم. و خداوند صراط را به تیزی دم شمشیر آفرید، ملائکه عرض کردند پروردگارا از پلی به این باریکی چه کسی را عبور می‌دهی؟ فرمود: هر که را که بخواهم<span class="footnote" rel="1" title="الدر المنثور ج ۳ ص ۷۰">*</span>. </p> <h3> <span class="title" rel="7_8 7_1 7_2 7_3 7_4 7_5 7_6 7_7 7_9">روایتی در بیان مراد از وزن اعمال که می‌گوید عمل صفت کاری است که انجام می‌شود و قابل توزین (اصطلاحی) نیست و خدا جاهل نیست و احتیاج به توزین اشیاء ندارد</span> </h3> <p> مؤلف: حاکم در روایتی صحیح نظیر این روایت را از سلمان نقل کرده، و ظاهر آن این است که میزان آخرتی هم مانند میزان‌های دنیایی است، از روایات بسیار دیگری نیز این معنا استفاده می‌شود، و لیکن باید دانست که اینگونه تعبیرات برای تقریب مطلب به ذهن ساده عوام است، بدلیل روایات دیگری که ذیلا از نظر خواننده محترم می‌گذرد. </p> <p>در کتاب احتجاج در حدیث هشام بن حکم از امام صادق (ع) دارد که زندیقی از آن جناب پرسید: آیا نه این است که اعمال وزن می‌شود؟ فرمود: نه، عمل جسم نیست تا قابل سنجش باشد، بلکه صفت کاری است که عامل انجام می‌دهد، و دیگر اینکه کسی محتاج به سنجیدن است که عدد و سنگینی و سبکی چیزی را نداند و بخواهد با کشیدن یا شمردن آن علم به مقدار آن حاصل کند، و خداوند چیزی برایش مجهول نیست. پرسید پس معنای میزان چیست؟ فرمود: میزان به معنای عدل است. پرسید: معنای اینکه خدای تعالی می‌فرماید: <span class="aya" rel="7_8" data-words="5-7">فمن ثقلت موازینه</span> چیست؟ فرمود: معنایش رجحان عمل است<span class="footnote" rel="2" title="احتجاج طبرسی ج ۲ ص ۹۸ ط نجف">*</span>. </p> <p>مؤلف: این روایت به خوبی شهادت می‌دهد بر اینکه تعبیراتی که در روایات قبلی بود برای نزدیک کردن مطلب به اذهان است. </p> <p>نکته لطیفی که در این روایت است و احتمال ما را تایید می‌کند این است که می‌فرماید: عمل، صفت کاری است که عامل انجام می‌دهد ، چون این جمله اشاره به این می‌کند که مراد از اعمال در این روایات حرکات بدنی و طبیعی صادر از انسان نیست، زیرا این حرکات همانطوری که در اطاعت هست عینا در معصیت هم هست، بلکه مراد از آن، صفات عارض بر اعمال است که سنن و قوانین اجتماعی و یا دینی آن را برای اعمال معتبر می‌داند، مثلا در حال جماع حرکاتی از انسان سر می‌زند که اگر مطابق با سنت اجتماعی و یا اذن شرعی باشد نکاح و اگر نباشد زنا نامیده می‌شود، و حال آنکه طبیعت حرکت در هر دو یکی است. و امام (ع) از دو راه استدلال فرموده است: اول اینکه اعمال از صفاتند و     <code class="page" rel="8,18"/> صفات وزن ندارند. دوم اینکه خداوند تعالی احتیاج به توزین اشیاء ندارد، زیرا عالم است و متصف به جهل نیست. </p> <p>بعضی از علما در این روایت اشکال کرده و گفته‌اند: بنا بر مذهب حق که اعمال در قیامت مجسم می‌شود و حسن عمل در ثقل میزان صاحبش تاثیر می‌کند، و حکمت و غرض از سنجیدن اعمال ترساندن و رسوا کردن گناهکار و بشارت و مزید سرور شخص مطیع است این روایت از جهات متعددی اشکال دارد، و بنا بر این مذهب، ناگزیر باید روایت را در صورتی که ممکن باشد تاویل و توجیه نمود و در صورت عدم امکان، طرح و یا حمل بر تقیه کرد<span class="footnote" rel="1" title="تفسیر روح البیان ج ۳ ص ۱۳۷">*</span>. </p> <p>مؤلف: ما قبلا در باره معنای تجسم اعمال بحث کردیم، و بنا بر معنایی که ما کردیم روایت منافات با تجسم اعمال ندارد، زیرا بنا بر آن معنا، ممکن است اعمال در موقع حساب مجسم شده، و خدای تعالی با میزان مخصوصی که مناسب با اعمال است آن را سنجیده و در عین حال اعمال هم مانند متاعهای مادی محکوم به جاذبه زمین نباشند که هر قدر جاذبه زمین نسبت به آن بیشتر باشد وزن آن متاع بیشتر شود. </p> <p>علاوه بر اینکه اشکال مزبور مبنی بر این است که از آیه مورد بحث و سایر آیات چنین بر می‌آید که کیفیت وزن به این است که حسنات را در کفه‌ای و سیئات را در کفه دیگری می‌گذارند، و آن وقت بین آن دو مقایسه و توزین به عمل می‌آورند، و حال آنکه آیه مورد بحث و همچنین سایر آیات از این معنا ساکتند، و دلالتی بر آن ندارند. </p> <p>در کتاب توحید به سند خود از ابی معمر سعدانی از امیر المؤمنین (ع) حدیثی روایت می‌کند که در آن حدیث امام (ع) فرموده: و اما آیه‌ <span class="aya" rel="7_8" data-words="5-7">فمن ثقلت موازینه</span> و آیه <code class="aya" rel="7_9"/> <span class="aya" rel="7_9" data-words="1-4">و من خفت موازینه</span> معنایش این است که حسنات و سیئات را با حسنات وزن می‌کنند، پس حسنات باعث ثقل میزان و سیئات سبب خفت آن است<span class="footnote" rel="2" title="توحید صدوق ص ۲۵۹ ط تهران">*</span>. </p> <p>مؤلف: بطوری که ملاحظه می‌کنید این روایت گفتار ما را به صراحت تایید می‌کند، زیرا مقیاس را <em>حسنه</em> گرفته که عبارت است از امر واحدی که ممکن باشد با آن، غیر آن را سنجید، و معلوم است که چنین امری عملی است که به باطل و معصیت مشتمل نباشد. </p> <p>و در کتاب معانی الاخبار به سند خود از منقری از هشام بن سالم نقل کرده که گفت: از امام صادق (ع) از معنای آیه‌ <span class="aya" rel="21_47" data-words="1-10">و نضع الموازین القسط لیوم القیامة فلا تظلم نفس شیئا</span>     <code class="page" rel="8,19"/>پرسیدم. فرمود: منظور از <em>موازین</em> ، انبیا و اوصیای انبیا است<span class="footnote" rel="1" title="معانی الاخبار ط انتشارات اسلامی ص ۳۱">*</span>. </p> <p>مؤلف: این روایت را کافی نیز از احمد بن محمد از ابراهیم همدانی بطور رفع از امام صادق (ع) نقل کرده، و معنای آن روشن است، زیرا مقیاس را همان اعتقاد به حق و عمل حق و حق اعتقاد و عمل گرفته، و معلوم است که چنین اعتقاد و عملی همان اعتقاد و عمل انبیا و اوصیای آنان است<span class="footnote" rel="2" title="کافی ج ۱ ص ۴۱۹">*</span>. </p> <p>و در کافی به سند خود از سعید بن مسیب از علی بن الحسین (ع) نقل کرده که در ضمن مواعظش فرمود: خدای تعالی روی سخن را به اهل معصیت کرد و فرمود: <span class="aya" rel="21_46" data-words="1-13">و لئن مستهم نفحة من عذاب ربک لیقولن یا ویلنا إنا کنا ظالمین</span> و اگر پر عذاب پروردگارت آنان را بگیرد قطعا اعتراف به جرم خود نموده و خواهند گفت وای بر ما که ما در دنیا ستمکار بودیم  و شما ای مردم نمی‌توانید بگویید مقصود از این آیه مشرکینند، زیرا این آیه شامل همه ستمکاران-که از آن جمله اهل معصیتند-می‌شود، و آیه‌ <span class="aya" rel="21_47" data-words="1-23">و نضع الموازین القسط لیوم القیامة فلا تظلم نفس شیئا و إن کان مثقال حبة من خردل أتینا بها و کفی بنا حاسبین</span> مخصوص اهل گناه است، چون اهل شرک در آن روز بدون اینکه میزانی برایشان نصب شود و یا دیوانی از اعمال‌شان باز شود، بدون حساب به سوی جهنم محشور می‌شوند، تنها اهل اسلامند که موازین برایشان نصب شده و بر طبق نامه اعمال‌شان جزا می‌بینند<span class="footnote" rel="3" title="الدر المنثور ج ۳ ص ۷۰">*</span>. </p> <p>مؤلف: امام (ع) در این روایت اشاره فرموده است به آیه‌ <span class="aya" rel="18_105" data-words="10-15">فلا نقیم لهم یوم القیامة وزنا</span><span class="footnote" rel="4" title="الدر المنثور ج ۳ ص ۷۰">*</span>. </p> <p>و در تفسیر قمی در ذیل جمله‌ <span class="aya" rel="7_8" data-words="1-4">و الوزن یومئذ الحق...</span> از امام (ع) روایت شده که فرمود: مقصود از <em>وزن حق</em> مجازات اعمال است، اگر خیر است خیر و اگر شر است شر<span class="footnote" rel="5" title="تفسیر قمی ج ۱ ص ۲۲۴">*</span>. </p> <p>مؤلف: این تفسیر در حقیقت تفسیر آیه است به نتیجه آن. </p> <p>و نیز در همان تفسیر در ذیل جمله‌ <span class="aya" rel="7_9" data-words="9-12">بما کانوا بآیاتنا یظلمون</span> روایت کرده که امام  (ع) فرمود: مراد از ظلم به آیات، انکار امامت ائمه دین است<span class="footnote" rel="6" title="تفسیر قمی ج ۱ ص ۲۲۴">*</span>. </p> <p>مؤلف: این نیز از باب تطبیق کلی بر مصداق است، و در باره هر یک از این معانی روایات دیگری نیز هست. </p> 
