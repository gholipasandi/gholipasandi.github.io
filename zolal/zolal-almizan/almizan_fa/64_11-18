<h3 class="ayas">سوره التغابن آیه‌های ۱۱ تا ۱۸</h3><code class="section" rel="64_11-18"/><h3>ترجمه آیات</h3> <p> <span class="trans" rel="64_11">هیچ مصیبتی نمی‌رسد مگر به اذن خدا و کسی که به خدا ایمان آورد خدا دلش را هدایت می‌کند و خدا به هر چیزی دانا است.  «۱۱» </span><span class="trans" rel="64_12">و خدای را اطاعت کنید و رسول را هم در هر فرمانی که می‌دهد اطاعت کنید که اگر اعراض کنید او مسئول نیست، زیرا به عهده رسول ما بیش از این نیست که پیام مرا به روشنی به شما برساند.  «۱۲» </span><span class="trans" rel="64_13">اللَّه معبودی است که جز او معبود به حقی نیست و باید مؤمنان تنها بر اللَّه توکل کنند.  «۱۳» </span><span class="trans" rel="64_14">هان ای کسانی که ایمان آوردید!بعضی از همسران و فرزندان شما دشمن شمایند از آنان بر حذر<code class="page" rel="19,509"/> باشید و اگر عفو کنید و از خطاهایشان بگذرید و بدیهایشان را ندیده بگیرید کاری خدایی کرده‌اید چون خدای تعالی هم غفور و رحیم است.  «۱۴» </span><span class="trans" rel="64_15">جز این نیست که اموال و اولاد شما فتنه و مایه آزمایش شمایند و نزد خدا اجری عظیم هست.  «۱۵» </span><span class="trans" rel="64_16">پس تا آنجا که می‌توانید از خدا بترسید و بشنوید و اطاعت کنید و اگر انفاق کنید برای خودتان بهتر است و کسانی که موفق شده باشند از بخل نفسانی خویشتن را حفظ کنند چنین کسانی رستگاراند.  «۱۶» </span><span class="trans" rel="64_17">اگر به خدا قرضی نیکو بدهید خدا آن را برایتان چند برابر می‌کند و شما را می‌آمرزد که خدا شکرگزار و حلیم است.  «۱۷» </span><span class="trans" rel="64_18">عالم غیب و شهادت و عزیز و حکیم است.  «۱۸» </span></p>             <h3>بیان آیات</h3> <p> در این آیات به بیان غرض سوره شروع نموده است، چون آیاتی که گذشت گفتیم همه جنبه مقدمه و زمینه‌چینی را دارد، و غرض سوره واداری مردم به انفاق در راه خدا، و صبر در برابر مصائبی است که در خلال مجاهدات در راه او می‌بینند. </p> <p>و در میان همه این اغراض اول مساله مصیبت‌ها، و صبر در برابر آنها را ذکر فرموده تا ذهن شنونده برای تاثر از سفارشات بعدی به انفاق آماده‌تر و صاف‌تر گردد، و دیگر عذری باقی نماند. </p> <h3> <span class="title" rel="64_11 64_12 64_13 64_14 64_15 64_16 64_17 64_18">مقصود از اذن که فرمود هیچ مصیبتی نمی‌رسد مگر به اذن خدا، اذن تکوینی است نه اذن لفظی و نه اذن تشریعی</span> </h3> <p> <span class="aya" rel="64_11" data-words="1-18">ما أصاب من مصیبة إلا بإذن الله و من یؤمن بالله یهد قلبه و الله بکل شیء علیم</span> <span class="phrase">کلمه <em rel="fa_64_11_4-4" data-sentence="5:430">مصیبت</em> به معنای صفت و حالتی است در انسان که در اثر برخورد به هر حادثه به او دست می‌دهد، چیزی که هست بیشتر در مورد حوادث ناگوار استعمال می‌شود، حوادثی که با خود ضرر می‌آورد و کلمه <em rel="fa_64_11_6-6" data-sentence="233:245">اذن</em> به معنای اعلام رخصت و عدم مانع است، و همواره ملازم با آگهی اذن دهنده نسبت به عملی است که اجازه آن را صادر می‌کند، و اینکه بعضی<span class="footnote" rel="1" title="مجمع البیان، ج ۱۰، ص ۳۰۰">*</span> این کلمه را به معنای علم گرفته‌اند صحیح نیست.</span> </p> <p>پس از آنچه گفته شد چند نکته روشن گردید:   <code class="page" rel="19,510"/> نکته اول اینکه: اذن در آیه اذن لفظی نیست، بلکه اذن تکوینی است، که عبارت است از بکار انداختن اسباب، و یا به عبارت دیگر برداشتن موانعی که سر راه سببی از اسباب است، چون اگر آن مانع را بر ندارد سبب نمی‌تواند اقتضای خود را در مسبب بکار گیرد، مثلا آتش، اقتضای حرارت و سوزاندن را دارد، و می‌تواند مثلا پنبه را بسوزاند، ولی به شرطی که رطوبت بین آن و بین پنبه فاصله نباشد، پس برطرف کردن رطوبت از بین پنبه و آتش با علم به اینکه رطوبت مانع است و برطرف کردنش باعث سوختن پنبه است، اذنی است در عمل‌کردن آتش در پنبه و به کرسی نشاندن اقتضایی که در ذات خود دارد، یعنی سوزاندن. </p> <p>و <span class="phrase">در عرف عام معمول بود که کلمه <em rel="fa_64_11_6-6" data-sentence="29:85">اذن</em> را مختص به مواردی می‌دانستند که ماذون له (کسی که دیگری به او اذن داده) از عقلا باشد.</span> چون عامه، معنای اعلام را در مفهوم اذن شرط می‌دانستند، مثلا می‌گفتند: من به فلانی اذن دادم که چنین و چنان کند و هرگز نمی‌گفتند: من به آتش اذن دادم که پنبه را بسوزاند ، چون فکر می‌کردند آتش شعور ندارد، و نمی‌شود چیزی را به آن اعلام نمود، و نیز نمی‌گفتند: من به اسب اجازه دادم بدود . </p> <p>ولی قرآن کریم در این موارد نیز استعمال کرده، در مورد عقلا فرموده: <span class="aya" rel="4_64" data-words="1-9">و ما أرسلنا من رسول إلا لیطاع بإذن الله</span><span class="footnote" rel="1" title="هیچ رسولی را نفرستادیم مگر برای اینکه به اذن خدا اطاعت شود سوره نساء، آیه ۶۴">*</span>، و در مورد غیر عقلا فرموده: <span class="aya" rel="7_58" data-words="1-7">و البلد الطیب یخرج نباته بإذن ربه</span><span class="footnote" rel="2" title="سرزمین پاک گیاهش به اذن پروردگارش می‌روید سوره اعراف، آیه ۵۸">*</span> و بعید نیست این تعمیم بر این اساس باشد که قرآن کریم علم و ادراک را مختص ذوی العقول نمی‌داند، بلکه چنین افاده می‌کند که علم و ادراک در تمامی موجودات جریان دارد، هم چنان که در تفسیر آیه شریفه‌ <span class="aya" rel="41_21" data-words="7-13">قالوا أنطقنا الله الذی أنطق کل شیء</span> گفته شد<span class="footnote" rel="3" title="گفتند: همان خدایی ما را به زبان آورد که تمامی اشیاء را به زبان آورده است سوره حم سجده، آیه ۲۱">*</span>. </p> <p>و به هر حال عمل از هیچ عامل و اثر از هیچ مؤثری بدون اذن خدای سبحان تمام نمی‌شود، پس هر سببی را که فرض کنی موانعی دارد که نمی‌گذارد در مسبب خود اثر کند، و اذن خدای تعالی به عمل کردن آن همین است که آن‌ موانع را بردارد، و هر سببی را فرض کنی که در سببیت تمام باشد، یعنی هیچ مانعی جلوگیر عملش نباشد، باز عملکردش به اذن خدا است و اذن خدا در آن این است که مانعی بر سر راهش نگذاشته باشد، پس تاثیر چنین سببی هم ملازم با اذن خدا است، در نتیجه هیچ سببی بدون اذن او در مسبب خود اثر نمی‌گذارد. </p> <p>       <code class="page" rel="19,511"/>نکته دوم اینکه: مصائب عبارت است از حوادثی که آدمی با آن مواجه بشود، و در آدمی آثار سوء و ناخوشایندی بجای گذارد، و اینکه این گونه حوادث مانند حوادث خوب به اذن خدا می‌رسد، برای اینکه اذن خدای تعالی تمامی مؤثرها را فرا گرفته، هر اثری به اذن او از مؤثرش صادر می‌شود. </p> <p>نکته سوم اینکه: این اذن، اذن تشریعی و لفظی یعنی حکم به جواز نیست، بلکه اذنی است تکوینی، پس اصابه مصیبت همواره با اذن خدا واقع می‌شود، هر چند که این مصیبت ظلمی باشد که از ظالمی به مظلومی برسد، و هر چند که ظلم از نظر تشریع ممنوع است، و شرع به آن اذن نداده است. </p> <p>و به همین جهت است که بعضی از مصائب را نباید تحمل کرد، و صبر در برابر آنها جائز نیست، بلکه واجب است آدمی در برابرش تا بتواند مقاومت کند، مثل ظلمهایی که به عرض و ناموس آدمی و یا جان آدمی متوجه می‌شود. </p> <p>و از اینجا روشن می‌شود که آن مصائب که قرآن مردم را به صبر در برابرش خوانده، مصائبی نیست که دستور مقاومت در برابرش را داده و از تحمل آن نهی فرموده، بلکه مصائبی است که خود انسان در آن اختیاری ندارد، نظیر مصائب عمومی عالمی، از قبیل مرگ و میرها و بیماریها، و اما مصائبی که اختیار انسانها در آن مدخلیت دارد، از قبیل ظلمهایی که به نحوی با اختیار سر و کار دارد، در صورتی که به عرض و ناموس و جان آدمی متوجه شود، باید به مقدار توانایی در دفع آن کوشید. </p> <h3> <span class="title" rel="64_11">مفاد جمله: <span class="aya" rel="64_11" data-words="8-13">و من یؤمن بالله یهد قلبه</span> و رابطه بین اعتقاد به عمومیت علم و مشیت خدا با سکون و آرامش قلبی</span> </h3> <p> <span class="aya" rel="64_11" data-words="8-13">و من یؤمن بالله یهد قلبه</span> -از ظاهر سیاق بر می‌آید که جمله‌ <span class="aya" rel="64_11" data-words="1-7">ما أصاب من مصیبة إلا بإذن الله</span> می‌خواهد بفرماید: خدای تعالی به حوادثی که برای انسان ناخوش‌آیند و مکروه است، هم علم دارد و هم مشیت، پس هیچ یک از این حوادث به آدمی نمی‌رسد، مگر بعد از علم خدا و مشیت او، پس هیچ سببی از اسباب طبیعی عالمی مستقل در تاثیر نیست، چون هر سببی که فرض کنی جزو نظام خلقت است که غیر از خالقش ربی ندارد، و هیچ حادثه و واقعه‌ای رخ نمی‌دهد مگر به علم و مشیت ربش، آنچه او بخواهد برسد ممکن نیست نرسد، و آنچه او نخواهد برسد ممکن نیست برسد. </p> <p>و این حقیقتی است که قرآن کریم آن را به لسانی دیگر بیان نموده و فرموده: <span class="aya" rel="57_22" data-words="1-22">ما أصاب من مصیبة فی الأرض و لا فی أنفسکم إلا فی کتاب من قبل أن نبرأها إن ذلک علی الله یسیر</span><span class="footnote" rel="1" title="هیچ مصیبتی در زمین و در خود شما نمی‌رسد، مگر آنکه قبل از آنکه حتمی‌اش کنیم در کتابی بوده، و این بر خدا آسان است سوره حدید، آیه ۲۲">*</span>. </p> <p>   <code class="page" rel="19,512"/> پس خدای سبحان که رب العالمین است لازمه ربوبیت عامه‌اش این است که او به تنهایی مالک هر چیز باشد، و مالک حقیقی دیگری غیر او نباشد، و نظام جاری در عالم هستی مجموعی از انحای تصرفات او در خلقش می‌باشد، پس هیچ متحرکی و هیچ چیز ساکنی بدون اذن او حرکت و سکون ندارد، و هیچ صاحب فعلی و هیچ قابل فعلی جز با سابقه علم و مشیت او فاعلیت و قابلیت ندارد، و علم و مشیت او خطاء نمی‌کند، و قضایش ردخور ندارد. </p> <p>پس اعتقاد به اینکه خدای تعالی اللَّه یگانه است، اعتقادات مذکور را به دنبال دارد، و انسان را به آن حقایق رهنمون شده، قلب را آرامش می‌بخشد، به طوری که دیگر دچار اضطراب نمی‌شود، چون می‌داند اسباب ظاهری مستقل در پدید آوردن آن حوادث نیستند، زمام همه آنها به دست خدای حکیم است، که بدون مصلحت هیچ حادثه ناگواری پدید نمی‌آورد، و همین است معنای جمله‌ <span class="aya" rel="64_11" data-words="8-13">و من یؤمن بالله یهد قلبه</span>. </p> <p>ولی بعضی<span class="footnote" rel="1" title="سوره نساء، آیه ۶۴">*</span> از مفسرین گفته‌اند: معنای آن این است که هر کس به توحید خدا ایمان آورد و در برابر دستوراتش صبر کند، خدای تعالی قلبش را به گفتن‌ <span class="aya" rel="2_156" data-words="6-11">إنا لله و إنا إلیه راجعون</span> هدایت می‌کند. ولی این وجه درست نیست، برای اینکه صبر را در معنای ایمان اخذ کرده. </p> <p>بعضی<span class="footnote" rel="2" title="مفردات راغب، ماده &lt;em&gt;صفح&lt;/em&gt; ">*</span> دیگر گفته‌اند: معنایش این است که هر کس به خدا ایمان آورد، خدا قلبش را به سوی آنچه که باید بکند هدایت می‌کند، در نتیجه در موارد ابتلا به گرفتاریها صبر می‌کند، و در موارد عطایا شکر می‌کند، و اگر ستمی به او برود طرف را می‌بخشد. و این وجه قریب به همان معنایی است که ما برای جمله کردیم. </p> <p> <span class="aya" rel="64_11" data-words="14-18">و الله بکل شیء علیم</span> -این جمله تاکید استثنای گذشته است، ممکن هم هست اشاره باشد به آنچه آیه سوره حدید افاده می‌کرد، و می‌فرمود: <span class="aya" rel="57_22" data-words="1-17">ما أصاب من مصیبة فی الأرض و لا فی أنفسکم إلا فی کتاب من قبل أن نبرأها</span><span class="footnote" rel="3" title="سوره حدید، آیه ۲۲">*</span>. </p> <h3> <span class="title" rel="64_11 64_12 64_13 64_14 64_15 64_16 64_17 64_18">اطاعت رسول (صلی اللَّه علیه و آله و سلم) اطاعت خدا و نافرمانیش نافرمانی او است</span> </h3> <p> <code class="aya" rel="64_12"/> <span class="aya" rel="64_12" data-words="1-13">و أطیعوا الله و أطیعوا الرسول فإن تولیتم فإنما علی رسولنا البلاغ المبین</span> از ظاهر اینکه کلمه <em>اطیعوا</em> را دو بار آورد، و نفرمود: اطیعوا اللَّه و الرسول ، بر می‌آید که منظور از اطاعت خدا با اطاعت رسول دو چیز است، و با هم اختلاف دارند، و از     <code class="page" rel="19,513"/> این می‌فهمیم که مراد از <em>اطاعت خدا</em> منقاد شدن برای او است، در آنچه از شرایع دین که تشریع کرده، و پذیرفتن آن بدون چون و چرا است، و مراد از <em>اطاعت رسول</em> انقیاد و امتثال دستوراتی است که او به حسب ولایتی که بر امت دارد می‌دهد، ولایتی که خدا به او داده است. </p> <p>و <span class="phrase">کلمه <em rel="fa_64_12_8-8" data-sentence="5:164">تولی</em> در جمله‌ <span class="aya" rel="64_12" data-words="7-13">فإن تولیتم فإنما علی رسولنا البلاغ المبین</span>، به معنای اعراض، و کلمه <em rel="fa_64_12_12-12" data-sentence="190:20">بلاغ</em> به معنای تبلیغ است.</span> </p> <p>و معنای جمله این است: که اگر شما از اطاعت خدا در آنچه از دین تشریع کرده، و یا از اطاعت رسول بدان جهت که ولی امر شما است در آنچه به شما دستور می‌دهد اعراض کنید، رسول ما نمی‌تواند شما را مجبور بر اطاعت کند، برای اینکه او مامور به این رفتار نشده بلکه تنها مامور شده که رسالت خدا را به شما برساند، که رسانید. </p> <p>از اینجا روشن می‌شود که آنچه رسول خدا (ص) زاید بر احکام و شرایع قرآن دستور داده، چه اوامرش و چه نواهیش، رسالت خدای تعالی است، و در حقیقت اوامر و نواهی خدا را رسانده، و اطاعت مردم در آن اوامر و نواهی نیز مانند اطاعت اوامر و نواهی قرآن اطاعت خدا است، هم چنان که اطلاق آیه زیر نیز بر این معنا دلالت می‌کند، چون می‌فرماید: <span class="aya" rel="4_64" data-words="1-9">و ما أرسلنا من رسول إلا لیطاع بإذن الله</span><span class="footnote" rel="1" title="ای فرزندان آدم!آیا با شما عهد نکردم که زنهار، شیطان را عبادت مکنید؟ سوره یس، آیه ۶۰">*</span>، و ظاهرش این است که اطاعت رسول در آنچه امر و یا نهی می‌کند، به طور مطلق لازم است، چون آن جناب در آن اوامر و نواهی ماذون به اذن خدا، و اذن خدا در اطاعت رسول مستلزم علم و مشیت خدا به اطاعت اوست، و وقتی اطاعت اوامر و نواهی او را اراده کرده باشد، قهرا خود آن أوامر و نواهی را هم اراده کرده است، پس معلوم می‌شود امر و نهی رسول خدا (ص) از مصادیق أمر و نهی خود خدا است، هر چند که در مورد غیر أحکام و شرایعی باشد که خود خدا جعل کرده است. </p> <p>و به خاطر همین که گفتیم برگشت اطاعت رسول به اطاعت خدای تعالی است، در آیه شریفه از غیبت به خطاب التفات شده با اینکه قبلا خدا را غایب فرض کرده، فرموده بود:  خدا را اطاعت کنید دنبالش خدا را متکلم به حساب آورده، می‌فرماید: <em>رسول ما</em> ، تا بفهماند گفته‌ها و دستورات رسول هم دستورات ما است، و مع ذلک در ضمن سخن تهدیدی هم کرده باشد، و به طور اشاره فهمانده باشد که نافرمانی او نافرمانی ما است. </p> <h3> <span class="title" rel="64_11 64_12 64_13 64_14 64_15 64_16 64_17 64_18">بیان اینکه اطاعت یک نحوه عبودیت است و فقط باید از خدا و فرستاده‌اش اطاعت شود، و ایمان به خدا و اطاعت او یک نوع توکل بر او است</span> </h3> <p> <code class="aya" rel="64_13"/> <span class="aya" rel="64_13" data-words="1-10">الله لا إله إلا هو و علی الله فلیتوکل المؤمنون</span> این آیه در مقام بیان علت وجوب اطاعت خداست، و علت اینکه چرا اطاعت رسول از مصادیق اطاعت خداست. توضیح اینکه اطاعت که عبارت است از گردن نهادن در برابر اوامر و نواهی مولی، خود یکی از شؤون عبودیت و بردگی برای مولی است، زیرا اگر مولی برده‌ای را مالک می‌شود، هیچ منظوری ندارد جز اینکه مالک اراده و عمل برده باشد، به طوری که برده‌اش اراده نکند مگر آنچه را که مولی اراده می‌کند و هیچ عملی را انجام ندهد مگر آنچه را که مولایش از او بخواهد انجام دهد، پس طاعت مولی نحوه‌ای از عبودیت عبد است، هم چنان که در آیه زیر هم بدان اشاره نموده می‌فرماید: <span class="aya" rel="36_60" data-words="1-11">أ لم أعهد إلیکم یا بنی آدم أن لا تعبدوا الشیطان</span><span class="footnote" rel="1" title="مفردات راغب، ماده &lt;em&gt;عفا&lt;/em&gt; ">*</span> با اینکه هیچ کس شیطان را به عنوان خدایی نپرستیده، پس منظور از پرستش شیطان همان اطاعت کردن اوست. </p> <p>پس معلوم شد اطاعت کردن یک مطیع از مطاع خود عبادت آن مطاع است، و چون به جز خدای عز و جل معبودی نیست، پس طاعتی جز برای خدا، و یا هر کسی که خدا اطاعتش را واجب کرده باشد صحیح نیست. در نتیجه معنای آیه مورد بحث چنین می‌شود: خدای سبحان را اطاعت کنید، زیرا به جز معبود کسی نباید اطاعت شود، و معبود به حق هم به جز خدا کسی نیست، پس بر شما واجب است که او را عبادت کنید، و با اطاعت غیر او آن غیر را که یا شیطان است یا هوای نفس شریک خدا نسازید. و به این بیان روشن شد که چگونه جمله مورد بحث در مقام تعلیل است. </p> <p>با آنچه که تا اینجا گفتیم وجه و نکته اینکه چرا نفرمود: <em>لا رب غیره</em> ، و خصوص الوهیت را انتخاب نمود نیز روشن می‌شود. </p> <p> <span class="aya" rel="64_13" data-words="6-10">و علی الله فلیتوکل المؤمنون</span> -این جمله معنای جمله قبلی را که می‌فرمود: <span class="aya" rel="64_13" data-words="1-5">الله لا إله إلا هو</span> تاکید می‌کند. توضیح اینکه <em>توکیل</em> که با <em>توکل</em> از یک ماده مشتقند، به معنای آن است که انسان شخص غیر خودش را قائم مقام خود کند تا او امور انسان را اداره نماید، و لازمه این وکیل‌گیری این است که اراده وکیل قائم مقام اراده موکل، و فعل او فعل این باشد، و این به وجهی با معنای اطاعت منطبق است، چون مطیع هم اراده و عمل خود را تابع اراده و عمل مطاع می‌داند، و اراده مطاع قائم مقام اراده مطیع، و عمل مطیع متعلق اراده   <code class="page" rel="19,515"/> مطاع می‌شود، گویی عمل از خود مطاع صادر شده، و بنا بر این، اطاعت به وجهی به توکیل برگشت می‌کند، و توکیل به وجهی اطاعت است. </p> <p>پس اطاعت بنده از پروردگار خود این است که اراده خود را تابع اراده پروردگارش کند، و عملی هم که می‌کند همین جنبه را داشته باشد. و به عبارتی دیگر بنده اراده خود را و آنچه را که متعلق اراده او است همه را فدای اراده و عمل پروردگارش نموده، و چنین ایثاری در راه او بکند. </p> <p>پس اطاعت خدای تعالی در آنچه برای بندگانش تشریع کرده، و در متعلقات آن، خود نوعی از توکل بر خدا است، و چون اطاعت خدا برای هر خداشناس و مؤمن به خدا واجب است، پس توکل بر او نیز بر مؤمنین لازم است، و مؤمنین هم باید بر او توکل کنند و هم اطاعتش را گردن نهند، و اما کسی که او را نمی‌شناسد، و به او ایمان ندارد، اطاعت هم ندارد. </p> <p>پس از آنچه گذشت روشن شد که ایمان و عمل صالح نوعی از توکل بر خدا است. </p> <h3> <span class="title" rel="64_11 64_12 64_13 64_14 64_15 64_16 64_17 64_18">مقصود از اینکه خطاب به مؤمنین فرمود: برخی از همسران و فرزندانتان دشمن شمایند، از آنان بر حذر باشید و... </span> </h3> <p> <code class="aya" rel="64_14"/> <span class="aya" rel="64_14" data-words="1-12">یا أیها الذین آمنوا إن من أزواجکم و أولادکم عدوا لکم فاحذروهم...</span> <span class="phrase">کلمه <em>من</em> در جمله <em rel="fa_64_14_5-6" data-sentence="25:901">من ازواجکم</em> تبعیضی است، و معنای بعضی از همسران شما را می‌دهد، و سیاق خطاب به تعبیر <span class="aya" rel="64_14" data-words="1-4">یا أیها الذین آمنوا</span> و نیز وابسته کردن دشمنی همسران را به مؤمنین مجموعا علت حکم را می‌رساند و می‌فهماند که بعضی از همسران مؤمنین که با آنان دشمنی می‌ورزند بدان علت می‌ورزند که شوهرانشان ایمان دارند، و عداوت به خاطر ایمان جز این نمی‌تواند علت داشته باشد که این زنان بی‌ایمان می‌خواهند شوهران خود را از اصل ایمان، و یا از اعمال صالحه‌ای که مقتضای ایمان است، از قبیل انفاق در راه خدا و هجرت از دار الکفر، برگردانند و منصرف کنند، و شوهران زیر بار نمی‌روند، قهرا زنان با آنان دشمنی می‌کنند، و یا می‌خواهند کفر و معصیت‌های بزرگ از قبیل بخل و خودداری از انفاق در راه خدا را بر آنان تحمیل کنند، چون دوست می‌دارند شوهران بجای علاقه‌مندی به راه خدا و پیشرفت دین خدا و مواسات با بندگان خدا، به اولاد و همسران خود علاقه‌مند باشند، و برای تامین آسایش آنان به دزدی و غصب مال مردم دست بزنند.</span> </p> <p>پس خدای سبحان بعضی از فرزندان و همسران را دشمن مؤمنین شمرده، البته دشمن ایمان ایشان، و از این جهت که دشمن ایمان ایشانند شوهران و پدران را وادار می‌کنند دست از ایمان به خدا بردارند، و پاره‌ای اعمال صالحه را انجام ندهند، و یا بعضی از گناهان کبیره و مهلکه را مرتکب شوند، و چه بسا مؤمنین در بعضی از خواسته‌های زن و فرزند به خاطر محبتی<code class="page" rel="19,516"/> که به آنان دارند اطاعتشان بکنند، و لذا در آیه شریفه می‌فرماید: از این گونه زنان و فرزندان حذر کنید، و رضای آنها را مقدم بر رضای خدا نگیرید. </p> <p> <span class="aya" rel="64_14" data-words="13-23">و إن تعفوا و تصفحوا و تغفروا فإن الله غفور رحیم</span> -راغب در مفردات می‌گوید کلمه <em>عفو</em> به معنای قصد برای گرفتن چیزی است، مثلا وقتی گفته می‌شود: <em>عفاه</em> ، و یا  <em>اعتفاه</em> ، معنایش این است که: قصد فلان چیز را کرد، در حالی که آنچه را نزد خود داشت، به دست گرفته بود-تا آنجا که می‌گوید-و چون گفته شود: <em>عفوت عنه</em> معنایش این است که من گناه او را زایل کردم و از او چشم پوشیدم<span class="footnote" rel="1" title="آنها باید عفو کنند و صرفنظر نمایند، آیا دوست نمی‌دارید خداوند شما را ببخشد؟ سوره نور، آیه ۲۲">*</span>. آن گاه می‌گوید: و کلمه <em>صفح</em> به معنای ترک ملامت است، و فرقش با عفو این است که از عفو بلیغ‌تر است، و به همین جهت خدای تعالی در یک جمله هر دو را ذکر کرده و فرموده: <span class="aya" rel="2_109" data-words="22-28">فاعفوا و اصفحوا حتی یأتی الله بأمره</span>، چون گاهی می‌شود که انسان عفو می‌کند، ولی صفح نمی‌کند<span class="footnote" rel="2" title="مال و فرزندان زینتی برای زندگی دنیا هستند سوره کهف، آیه ۴۶">*</span>. و <span class="phrase">سپس گفته: و کلمه  <em rel="fa_64_14_21-21" data-sentence="18:693">مغفرت</em> که از ماده <em rel="fa_64_14_21-21" data-sentence="88:669">غفر</em> است، به معنای آن است که جامه‌ای در تن کسی بپوشانی که تن او را از آلودگی نگه بدارد، و از همین باب است که می‌بینی یکی به دیگری می‌گوید  اغفر ثوبک فی الوعاء یعنی جامه‌ات را در خم رنگ بینداز و آن را رنگ کن تا چرکتاب شود، و دیرتر چرک را نشان دهد و غفران و مغفرت از ناحیه خدای تعالی به این است که بنده را از اینکه عذاب به او برسد حفظ فرماید و در قرآن فرموده: <span class="aya" rel="2_285" data-words="30-31">غفرانک ربنا</span>، و <span class="aya" rel="3_133" data-words="4-6">مغفرة من ربکم</span>، و <span class="aya" rel="3_135" data-words="13-18">و من یغفر الذنوب إلا الله</span><span class="footnote" rel="3" title="مفردات راغب، ماده &lt;em&gt;غفر&lt;/em&gt; ">*</span>.</span> </p> <p>پس سه جمله‌ <span class="aya" rel="64_14" data-words="15-19">تعفوا ، و تصفحوا و تغفروا</span> می‌خواهند مؤمنین را تشویق کنند به اینکه اگر زن و فرزندانشان آثار دشمنی مذکور را از خود بروز دادند، صرفنظر کنند، و در عین حال بر حذر باشند که فریب آنان را نخورند. </p> <p> <span class="aya" rel="64_14" data-words="20-23">فإن الله غفور رحیم</span> <span class="phrase">-اگر منظور از مغفرت و رحمت مغفرت و رحمت خاصه الهی باشد آن مغفرت و رحمتی که تنها به مؤمنین می‌رسد به همانهایی که در آیه مورد بحث مخاطب به خطابهای <em>تعفوا</em> و <em>تصفحوا</em> و <em rel="fa_64_14_21-21" data-sentence="180:528">تغفروا</em> هستند و معنا این باشد که اگر شما مؤمنین از خطا و دشمنی زنان و فرزندان خود چشم‌پوشی کنید، خدای تعالی هم با شما به مغفرت و رحمت خود معامله می‌کند، در این صورت جمله مورد بحث وعده جمیلی به مؤمنین است در برابر رفتار صالحی که کرده‌اند، هم چنان که در آیه زیر همین وعده را به مؤمنین صاحب عفو و صفح داده       <code class="page" rel="19,517"/> می‌فرماید: <span class="aya" rel="24_22" data-words="20-30">و لیعفوا و لیصفحوا أ لا تحبون أن یغفر الله لکم</span><span class="footnote" rel="1" title="روح المعانی، ج ۲۸، ص ۱۲۷">*</span>.</span> </p> <p>و اگر منظور مغفرت و رحمت عام الهی باشد، بدون اینکه مقید به مورد خطاب باشد، در این صورت دیگر جمله مورد بحث وعده نخواهد بود، بلکه می‌خواهد بفرماید: اگر مؤمنین چنین کنند خود را به صفات خدا متصف و به اخلاق خدایی متخلق کرده‌اند، چون خدا هم غفور و رحیم است. </p> <p><code class="aya" rel="64_15"/> <span class="aya" rel="64_15" data-words="1-10">إنما أموالکم و أولادکم فتنة و الله عنده أجر عظیم</span> <span class="phrase">کلمه <em rel="fa_64_15_5-5" data-sentence="5:521">فتنه</em> به معنای گرفتاریهایی است که جنبه آزمایش دارد، و آزمایش بودن اموال و فرزندان به خاطر این است که این دو نعمت دنیوی از زینت‌های جذاب زندگی دنیا است، نفس آدمی به سوی آن دو آن چنان جذب می‌شود که از نظر اهمیت همپایه آخرت و اطاعت پروردگارش قرار داده، رسما در سر دو راهی قرار می‌گیرد، و بلکه جانب آن دو را می‌چرباند، و از آخرت غافل می‌شود، هم چنان که در جای دیگر فرمود: <span class="aya" rel="18_46" data-words="1-6">المال و البنون زینة الحیاة الدنیا</span><span class="footnote" rel="2" title="تفسیر کشاف، ج ۴، ص ۵۵۱">*</span>.</span> </p> <p>و تعبیر آیه مورد بحث کنایه از نهی است، می‌خواهد از غفلت از خدا به وسیله مال و اولاد نهی کند، و بفرماید: با شیفتگی در برابر مال و اولاد جانب خدا را رها نکنید، با اینکه نزد او اجری عظیم هست. </p> <h3> <span class="title" rel="64_16">معنای اینکه فرمود: <span class="aya" rel="64_16" data-words="1-4">فاتقوا الله ما استطعتم</span> و جمع آن با آیه‌ <span class="aya" rel="3_102" data-words="5-8">اتقوا الله حق تقاته</span> </span> </h3> <p> <code class="aya" rel="64_16"/> <span class="aya" rel="64_16" data-words="1-4">فاتقوا الله ما استطعتم...</span> یعنی به مقدار استطاعتی که دارید از خدا پروا کنید-چون سیاق جمله سیاق دعوت و تشویق به اطاعت خدا و انفاق و مجاهده در راه او است-و جمله مورد بحث به خاطر حرف  <em>فاء</em> تفریع شده بر جمله‌ <span class="aya" rel="64_15" data-words="1-2">إنما أموالکم...</span> در نتیجه معنای آن چنین می‌شود که: به مقدار استطاعتتان از خدا بترسید و از ذره‌ای از آن مقدار را از تقوا و ترس خدا کوتاه نیایید. در نتیجه آیه شریفه همان مطلبی را می‌رساند که آیه شریفه‌ <span class="aya" rel="3_102" data-words="5-8">اتقوا الله حق تقاته</span><span class="footnote" rel="3" title="آن چنان که حق تقوی و پرهیزکاری است از خدا بترسید سوره آل عمران، آیه ۱۰۲">*</span> در مقام افاده آن است نه اینکه بخواهد بفرماید هر چه توانستید رعایت تقوی را بکنید و هر مقدار که نتوانستید تقوی را رها کنید چون خدای تعالی به حکم آیه‌ <span class="aya" rel="2_286" data-words="34-41">و لا تحملنا ما لا طاقة لنا به</span><span class="footnote" rel="4" title="(پروردگارا) مجازاتهایی که طاقت تحمل آن را نداریم بر ما مقرر مدار سوره بقره، آیه ۲۸۶">*</span> به بیش از مقدار طاقت از         <code class="page" rel="19,518"/> از ما نخواسته آری هر چند این معنا در جای خود صحیح است، لیکن آیه مورد بحث ناظر به آن نیست. از آنچه گذشت دو نکته روشن گردید. </p> <p>نکته اول اینکه: میان آیه‌ <span class="aya" rel="64_16" data-words="1-4">فاتقوا الله ما استطعتم</span> و آیه‌ <span class="aya" rel="3_102" data-words="5-8">اتقوا الله حق تقاته</span> هیچ منافاتی نیست، و اختلافی که بین آن دو هست چیزی نظیر اختلاف به مقدار و کیفیت است، در جمله اولی دستور می‌دهد تقوای شما همه مواردی را که در سعه و قدرت شما است فرا بگیرد، و در دومی دستور می‌دهد تقوای شما در همه موارد متصف به حقیقت باشد، تقوای صوری و ظاهری نباشد، اولی راجع به کمیت و مقدار تقوا است، دومی مربوط به کیفیت آن است. </p> <p>نکته دوم اینکه: سخن بعضی<span class="footnote" rel="1" title="خلاصه: انفاق در راه خدا که اسلام بدان سفارش کرده تنها برای این نیست که اختلاف طبقاتی از بین برود بلکه رژیم تربیتی و تمرینی است که با ممارست در آن فضیلت سخا و کرامت نفس در شما ورزیده می‌شود مترجم">*</span> از مفسرین که گفته‌اند: جمله‌ <span class="aya" rel="64_16" data-words="1-4">فاتقوا الله ما استطعتم</span> ناسخ جمله‌ <span class="aya" rel="3_102" data-words="5-8">اتقوا الله حق تقاته</span> است، سخن درستی نیست، و فسادش روشن گردید. </p> <h3> <span class="title" rel="64_16"><span class="phrase">معنای جمله: <span class="aya" rel="64_16" data-words="9-12">و أنفقوا خیرا لأنفسکم</span> و وجه منصوب بودن کلمه <em rel="fa_64_16_11-11" data-sentence="111:0">خیرا</em></span> </span> </h3> <p> <span class="aya" rel="64_16" data-words="5-12">و اسمعوا و أطیعوا و أنفقوا خیرا لأنفسکم</span> <span class="phrase">-این قسمت از آیه جمله‌ <span class="aya" rel="64_16" data-words="1-4">فاتقوا الله ما استطعتم</span> را تاکید می‌کند، و کلمه <em>سمع</em> به معنای استجابت و قبول پیشنهاد و دعوت است، که مربوط به مقام التزام قلبی است، به خلاف طاعت که انقیاد در مقام عمل است، و کلمه <em>انفاق</em> به معنای بذل مال در راه خدا است (نه هر بذلی دیگر)، و کلمه <em rel="fa_64_16_11-11" data-sentence="335:238">خیرا</em> اگر منصوب آمده به گفته صاحب کشاف<span class="footnote" rel="2" title="تفسیر قمی، ج ۲، ص ۳۷۲">*</span> به خاطر عاملی است که حذف شده، و تقدیر آن و انفقوا و امنوا خیرا لانفسکم-انفاق کنید و ایمان آورید به چیزی که برای خودتان خیر است می‌باشد.</span> احتمال هم دارد کلمه <em>انفقوا</em> در عین دلالت بر انفاق، متضمن معنای  <em>قدموا</em> و یا نظیر آن هم باشد، و معنا چنین باشد <span class="aya" rel="64_16" data-words="9-12">و أنفقوا خیرا لأنفسکم</span> -انفاق کنید و با انفاق خیری را برای خود از پیش بفرستید که در عبارت داخل گیومه کلمه <em>انفاق</em> متضمن معنای <em>از پیش بفرستید</em> شده، شما می‌توانید چیز دیگری را فرض کنید که مقام آیه بر آن دلالت کند. </p> <p>و <span class="phrase">اگر فرمود: <em rel="fa_64_16_12-12" data-sentence="11:365">لانفسکم</em> و نفرمود: <em>لکم</em> ، برای این بود که مؤمنین را بیشتر خوشدل سازد، و بفهماند اگر انفاق کنید خیرش مال شما است، و به جز خود شما کسی از آن بهره‌مند نمی‌شود، چون انفاق دست و دل شما را باز می‌کند، و در هنگام رفع نیازهای جامعه خود     <code class="page" rel="19,519"/> دست و دلتان نمی‌لرزد<span class="footnote" rel="1" title="مجمع البیان، ج ۱۰، ص ۳۰۰">*</span>.</span> </p> <p> <span class="aya" rel="64_16" data-words="13-20">و من یوق شح نفسه فأولئک هم المفلحون</span> -تفسیر این جمله در تفسیر سوره حشر گذشت. </p> <p><code class="aya" rel="64_17"/><code class="aya" rel="64_18"/> <span class="aya" rel="64_17" data-words="1-14">إن تقرضوا الله قرضا حسنا یضاعفه لکم و یغفر لکم و الله شکور حلیم</span> منظور از اقراض خدای تعالی انفاق در راه خدا است، و اگر این عمل را قرض دادن به خدا، و آن مال انفاق شده را قرض حسن خوانده، به این منظور بوده که مسلمین را به انفاق ترغیب کرده باشد. </p> <p><span class="phrase">جمله‌ <span class="aya" rel="64_17" data-words="6-10">یضاعفه لکم و یغفر لکم</span> اشاره است به حسن جزایی که خدای تعالی در دنیا و آخرت به انفاق‌گران می‌دهد، و اسمهای <em rel="fa_64_17_13-13" data-sentence="166:186">شکور</em> ، <em rel="fa_64_17_14-14" data-sentence="227:170">حلیم</em> ، عالم غیب و شهادت <em>، </em> عزیز <em>و</em> حکیم پنج نام از اسمای حسنای الهی هستند، که شرحش و وجه مناسبتش با سمع و طاعت و انفاق که در آیه بدان سفارش شده است روشن است.</span> </p> <h3>بحث روایتی‌ <span class="title" rel="64_14">روایتی در باره دشمن بودن بعضی از همسران و فرزندان مؤمنین و نزول آیه: <span class="aya" rel="64_14" data-words="5-11">إن من أزواجکم و أولادکم عدوا لکم...</span> </span> </h3> <p> در تفسیر قمی در روایت ابی الجارود از امام باقر (ع) روایت شده که در ذیل آیه‌ <span class="aya" rel="64_14" data-words="5-12">إن من أزواجکم و أولادکم عدوا لکم فاحذروهم</span> فرموده: این آیه راجع به مسلمانانی است که وقتی می‌خواستند از وطن کافرنشین خود به دار هجرت مهاجرت کنند، زن و فرزندشان دست به دامنشان انداخته، از رفتن بازشان می‌داشتند، و می‌گفتند: تو را به خدا سوگند می‌دهیم که از ما دست بر مدار که بعد از رفتنت از بین خواهیم رفت، بعضی از مسلمانان تسلیم خواسته زن و فرزند خود می‌شدند، و در دار الکفر می‌ماندند، و آیه شریفه آنان را از چنین زن و فرزندانی بر حذر داشته، از اطاعت آنان نهی می‌فرماید، بعضی دیگر از مسلمانان تسلیم نمی‌شدند، و راه خدا را پیش گرفته از زن و فرزند دست بر می‌داشتند، و می‌گفتند: به خدا سوگند اگر شما با من هجرت نکنید، و خدای تعالی روزی بین من و شما در دار الهجرة جمع کرد، دیگر کاری به کارتان نخواهم داشت، و تا ابد سودی به شما نخواهم رساند<span class="footnote" rel="2" title="مجمع البیان، ج ۱۰، ص ۳۰۰">*</span>. </p> <p>     <code class="page" rel="19,520"/> ولی خدای تعالی دستور داد بعد از آنکه در دار هجرت به زن و فرزند خود رسیدند از سوگند خود صرفنظر نموده، به بهترین وجهی با آنان برخورد نمایند، و صله رحم را رعایت کنند. </p> <p> <span class="aya" rel="64_14" data-words="13-23">و إن تعفوا و تصفحوا و تغفروا فإن الله غفور رحیم</span>. </p> <p>مؤلف: این معنا در الدر المنثور هم از عده‌ای از صاحبان کتب حدیث از ابن عباس روایت شده<span class="footnote" rel="1" title="الدر المنثور، ج ۶، ص ۲۲۸">*</span>. </p> <p>و در الدر المنثور است که ابن مردویه از عبادة بن صامت و عبد اللَّه بن ابی أوفی، از رسول خدا (ص) نقل کرده‌اند که در تفسیر جمله‌ <span class="aya" rel="64_15" data-words="1-4">إنما أموالکم و أولادکم</span> فرموده‌اند: برای هر امتی، فتنه‌ای است، و فتنه امت من که به وسیله آن آزمایش می‌شوند مال است<span class="footnote" rel="2" title="الدر المنثور، ج ۶، ص ۲۲۸">*</span>. </p> <h3> <span class="title" rel="64_15">اشکال وارد بر چند روایت حاکی از اینکه پیامبر (صلی اللَّه علیه و آله و سلم) راجع به حب خود حسنین را آیه‌ <span class="aya" rel="64_15" data-words="1-5">إنما أموالکم و أولادکم فتنة</span> را قرائت نموده است</span> </h3> <p> مؤلف: نظیر این روایت را نیز از ابن مردویه از کعب بن عیاض از رسول خدا (ص) نقل کرده<span class="footnote" rel="3" title="تفسیر برهان، ج ۴، ص ۳۴۳">*</span>. </p> <p>و باز در همان کتاب است که ابن ابی شیبه، احمد، ابو داوود، ترمذی، نسایی، ابن ماجه، حاکم و ابن مردویه، همگی از برید روایت کرده‌اند که گفت: رسول خدا (ص) مشغول خطابه بود که حسن و حسین با پیراهنی قرمز وارد شدند، و (به طرف آن جناب) می‌رفتند و می‌افتادند رسول خدا (ص) از منبر پایین آمد و هر دو را بغل کرد یکی را به این طرف‌ و یکی را به آن طرف و به منبر بالا رفت، و سپس فرمود: خدای تعالی درست فرموده: <span class="aya" rel="64_15" data-words="1-5">إنما أموالکم و أولادکم فتنة</span>، من وقتی چشمم به این دو پسر افتاد که می‌آیند و می‌افتند، نتوانستم طاقت بیاورم، و کلامم را قطع نکنم، بناچار برای گرفتن آن دو پایین آمدم<span class="footnote" rel="4" title="تفسیر قمی، ج ۲، ص ۳۷۲">*</span>. </p> <p>مؤلف: این روایت بی‌اشکال نیست، برای اینکه درست است که اموال و اولاد فتنه است، اما نه حتی برای رسول خدا (ص)، که سید انبیا و سرآمد مخلصین و معصوم و مؤید به روح القدس است. </p> <p>روایت دیگری هست که لحنش از این هم شنیع‌تر است، و آن روایتی است که باز الدر المنثور از ابن مردویه، از عبد اللَّه عمر، نقل کرده که گفت: رسول خدا (ص) در حالی که داشت بالای منبر برای مردم ایراد خطبه می‌کرد چشمش به حسین بن علی افتاد که داشت می‌آمد، پا بر دامن خود نهاد و افتاد و گریه کرد، ناگزیر رسول خدا   <code class="page" rel="19,521"/> (ص) از منبر پایین آمد، مردم وقتی چنین دیدند، دویدند و حسین را برداشتند، و او را دست به دست گردانیده تا به رسول خدا رساندند، رسول خدا (ص) آن گاه فرمود: خدا شیطان را بکشد که فرزند چه فتنه‌ای است، به آن خدایی که جانم به دست اوست، من متوجه نشدم که از منبر پایین آمده‌ام<span class="footnote" rel="1" title="الدر المنثور، ج ۶، ص ۲۲۸">*</span>. </p> <p>نظیر این روایت در شناعت لحن روایتی است که از ابن منذر، از یحیی بن ابی کثیر نقل شده که گفت: وقتی رسول خدا (ص) صدای گریه حسن و حسین را شنید، فرمود: اولاد فتنه است، برای اینکه گریه این دو کودک آن چنان مرا بی‌خود کرد که برخاستم در حالی که عقل از من سلب شده بود<span class="footnote" rel="2" title="الدر المنثور، ج ۶، ص ۲۲۸">*</span>. بنا بر این یا باید این روایات را طرد نموده قبولش نکرد، و یا آنکه تاویل و توجیهش کرد. </p> <h3> <span class="title" rel="64_16">روایتی در ذیل آیه: <span class="aya" rel="3_102" data-words="5-8">اتقوا الله حق تقاته</span> و <span class="aya" rel="64_16" data-words="1-4">فاتقوا الله ما استطعتم</span> و روایتی در باره بخل ورزیدن</span> </h3> <p> و در تفسیر برهان از ابن شهرآشوب از تفسیر وکیع روایت شده که گفت: سفیان بن مره همدانی از عبد خیر برایمان نقل کرد که گفته بود، من از علی بن ابی طالب از این کلام خدای تعالی پرسیدم که می‌فرماید: <span class="aya" rel="3_102" data-words="5-8">اتقوا الله حق تقاته</span>، فرمود: به خدا سوگند غیر از اهل بیت کسی به این دستور عمل نکرده، این ماییم که همواره به یاد خداییم، و هرگز فراموشش نمی‌کنیم، و ماییم که شکرش را به جای آورده، هرگز کفرانش نمی‌کنیم، و ماییم که او را اطاعت نموده، هرگز نافرمانیش نکرده‌ایم. </p> <p>و چون این آیه نازل شد اصحاب گفتند ما توانایی چنین تقوایی را نداریم، خدای تعالی آیه‌ <span class="aya" rel="64_16" data-words="1-4">فاتقوا الله ما استطعتم</span> را نازل فرمود،  (تا آخر حدیث)<span class="footnote" rel="3" title="الدر المنثور، ج ۶، ص ۲۲۸">*</span>. </p> <p>و در تفسیر قمی آمده که پدرم از فضل بن ابی مره برایم حدیث کرد که: من امام صادق (ع) را دیدم که از اول شب تا صبح طواف می‌کرد و می‌گفت: بار الها مرا از شر بخل نفسم نگه بدار. عرضه داشتم: فدایت شوم من امشب از شما به غیر از این دعا را نشنیدم. فرمود: چه بلایی بالاتر از بخل نفس سراغ داری؟ خدای تعالی می‌فرماید: <span class="aya" rel="64_16" data-words="13-20">و من یوق شح نفسه فأولئک هم المفلحون</span><span class="footnote" rel="4" title="الدر المنثور، ج ۶، ص ۲۲۸">*</span>. </p> 
