<h3 class="ayas">سوره الزخرف آیه‌های ۷۹ تا ۸۹</h3><code class="section" rel="43_79-89"/><h3>ترجمه آیات</h3> <p> <span class="trans" rel="43_79">بلکه میثاقی (علیه پیامبر ما محکم کرده‌اند) که ما نیز کید خود را علیه ایشان محکم خواهیم کرد.  «۷۹» </span><span class="trans" rel="43_80">و یا پنداشته‌اند که ما سر و نجوایشان را نمی‌شنویم، بله می‌شنویم، و فرستادگان ما نزد ایشان هستند، و می‌نویسند.  «۸۰» </span><span class="trans" rel="43_81">بگو: اگر برای رحمان فرزندی باشد قبل از هر کس من او را می‌پرستیدم.  «۸۱» </span><span class="trans" rel="43_82">ولی منزه است پروردگار آسمانها و زمین، و مدبر عرش از آنچه اینان در توصیفش می‌گویند.  «۸۲» </span><span class="trans" rel="43_83">پس رهایشان کن در اباطیل خود فرو روند، و سرگرم باشند، تا روزی را که وعده داده شده‌اند دیدار<code class="page" rel="18,188"/> کنند.  «۸۳» </span><span class="trans" rel="43_84">و او کسی است که هم در آسمان معبود است و هم در زمین، و او حکیم و علیم است.  «۸۴» </span><span class="trans" rel="43_85">و کسی که ملک آسمانها و زمین و ما بین آن دو از او است، مصدر خیر بسیار است، و علم قیامت نزد او و بازگشت شما همه به سوی او است.  «۸۵» </span><span class="trans" rel="43_86">و معبودهایی که به جای خدا عبادت می‌کنند، مالک شفاعت ایشان نیستند، تنها کسانی می‌توانند شفاعت کنند که به دین حق شهادت داده عالم به کرده‌های خلق بوده باشند.  «۸۶» </span><span class="trans" rel="43_87">و اگر از مشرکین بپرسی چه کسی ایشان را خلق کرده به یقین خواهند گفت اللَّه،  (بگو با این حال) به کجا منحرف می‌شوید؟.  «۸۷» </span><span class="trans" rel="43_88">خدا به سخن پیامبرش نیز عالم است که گفت: پروردگارا اینان مردمی هستند که ایمان نمی‌آورند.  «۸۸» </span><span class="trans" rel="43_89">پس از ایشان درگذر و با ایشان به سلم رفتار کن که به زودی خواهند فهمید.  «۸۹» </span></p>                   <h3>بیان آیات</h3> <p> در این آیات به سخنان قبل برگشت شده و در آن کفار را در برابر اینکه علیه رسول خدا  (ص) نقشه می‌کشند توبیخ نموده تهدیدشان می‌کند به اینکه خدای تعالی هم علیه ایشان کید خواهد کرد. و نیز در این آیات اعتقاد مشرکین را بر اینکه خدا فرزند دارد نفی نموده و بطور کلی شریک داشتن خدا را رد و ربوبیت مطلقه خدا را به تنهایی اثبات می‌کند. و در آخر، سوره را با تهدید و وعید ختم می‌کند. </p> <p> <span class="aya" rel="43_79" data-words="1-5">أم أبرموا أمرا فإنا مبرمون</span> <span class="phrase">کلمه <em rel="fa_43_79_5-5" data-sentence="5:94">ابرام</em> به معنای محکم کردن عهد و نشکستن آن است، در مقابل کلمه  <em>نقض</em> که به معنای شکستن آن است.</span> و کلمه <em>أم</em> در این آیه منقطعه است. </p> <p>و معنای آن-به طوری که-از سیاق آیه و آیات بعدش استفاده می‌شود چنین است: بلکه نقشه‌ای را که علیه تو کشیدند محکم کردند، و ما هم نقشه خود را علیه ایشان محکم خواهیم کرد، در نتیجه آیه شریفه هم معنای آیه‌ <span class="aya" rel="52_42" data-words="1-7">أم یریدون کیدا فالذین کفروا هم المکیدون</span><span class="footnote" rel="1" title="بلکه می‌خواهند کیدی کنند اما غافلند از اینکه کسانی که کفر می‌ورزند خودشان کید شده‌اند سوره طور، آیه ۴۲">*</span> می‌باشد. </p> <p>   <code class="page" rel="18,189"/><code class="aya" rel="43_80"/> <span class="aya" rel="43_80" data-words="1-13">أم یحسبون أنا لا نسمع سرهم و نجواهم بلی و رسلنا لدیهم یکتبون</span> منظور از کلمه <em>سر</em> اسراری است که در دلهای خود پنهان می‌دارند، و منظور از کلمه <em>نجوی</em> سخنان بیخ گوشی است که با یکدیگر دارند، سخنانی که می‌خواهند دیگران نشنوند. و چون سر عبارت است از حدیث نفس لذا از علم خدا بدان و از اطلاع خدا به سخنان بیخ گوشی آنان تعبیر کرد به اینکه خدا آن را می‌شنود. </p> <p> <span class="aya" rel="43_80" data-words="9-13">بلی و رسلنا لدیهم یکتبون</span> -یعنی بله ما سر و نجوای ایشان را می‌شنویم و فرستادگان ما هم که موکل بر ایشانند تا اعمالشان را بنویسند کارهای ایشان را می‌نویسند و حفظ می‌کنند. </p> <p><code class="aya" rel="43_81"/> <span class="aya" rel="43_81" data-words="1-8">قل إن کان للرحمن ولد فأنا أول العابدین</span> در این آیه الوهیت فرزند را از راه ابطال اصل وجود فرزند برای خدا و اینکه اگر چنین چیزی بود من اولین پرستنده آن فرزند بودم ابطال می‌کند. و اگر <em>ان</em> شرطیه را استعمال کرد و  <em>لو</em> شرطیه را که دلالت بر امتناع دارد استعمال نکرد با اینکه مقتضای مقام این بود که بفرماید لو کان للرحمان ولد برای این است که طرف مقابل را کمی از مقام لجبازیشان پایین آورده، به انصاف وادار سازد. </p> <h3> <span class="title" rel="43_81">وجوه مختلف در معنای آیه: <span class="aya" rel="43_81" data-words="1-8">قل إن کان للرحمن ولد فأنا أول العابدین</span> </span> </h3> <p> و معنای آیه این است که: به ایشان بگو اگر برای رحمان فرزندی می‌بود-آن طور که مشرکین می‌پندارند-خود من اولین کسی بودم که او را می‌پرستیدم، و حق نبوتش را اداء می‌کردم، چون اگر بود قهرا هم سنخ پدرش بود، و لیکن من می‌دانم که چنین فرزندی وجود ندارد، و به همین جهت کسی را به عنوان فرزند خدا نمی‌پرستم نه به خاطر اینکه فرزند خدا هست ولی من با او دشمنی دارم. </p> <p>مفسرین<span class="footnote" rel="1" title="مجمع البیان، ج ۹، ص ۵۷">*</span> برای این آیه معانی دیگری ذکر کرده‌اند که اینک از نظر خواننده می‌گذرد. </p> <p>1-معنایش این است که: اگر برای خدا آن طور که شما می‌پندارید فرزندی می‌بود، باز من او را نمی‌پرستیدم، و تنها خدای یگانه را می‌پرستیدم، نه آن فرزندی که شما می‌پندارید. </p> <p>2-اینکه حرف <em>ان</em> نافیه است و معنایش این است که: بگو برای خدا فرزندی نیست پس من در بین شما اولین کسی هستم که دارای توحید در عبادتم. </p> <p>   <code class="page" rel="18,190"/> <span class="phrase">3-کلمه <em rel="fa_43_81_8-8" data-sentence="7:266">عابدین</em> از ماده <em>عبد</em> است که به معنای أنف و استنکاف است، و معنای آیه چنین است که: اگر برای رحمان فرزندی بود من اولین کس بودم که از عبادت او استنکاف می‌کردم، چون کسی که فرزنددار می‌شود حتما جسم است، بدون جسمانیت فرزنددار شدن محال است، و جسمانیت منافات با الوهیت دارد.</span> </p> <p>4-معنایش این است: همانطور که من اولین پرستنده خدا نیستم، همچنین خدا فرزند ندارد، یعنی اگر جایز بود که شما چنین ادعای محالی بکنید، برای من هم جایز بود چنان ادعای محالی بکنم. </p> <p>و از این قبیل وجوهی دیگر ذکر کرده‌اند، اما ظاهر از آیه همان معنایی است که ما آوردیم. </p> <p><code class="aya" rel="43_82"/> <span class="aya" rel="43_82" data-words="1-9">سبحان رب السماوات و الأرض رب العرش عما یصفون</span> در این آیه خدا را از آنچه به وی نسبت می‌دهند منزه می‌دارد. و <span class="phrase">از ظاهر کلام بر می‌آید که جمله <em rel="fa_43_82_6-7" data-sentence="31:257">رب العرش</em> عطف بیان باشد برای جمله‌ <span class="aya" rel="43_82" data-words="2-5">رب السماوات و الأرض</span>، چون مراد از <em>سماوات و ارض</em> مجموعه عالم مشهود است که همان عرش سلطنت و ملک خدا است که مستولی بر آن است، و بر آن حکم می‌راند، و امور آن را تدبیر می‌کند.</span> </p> <p>و این آیه شریفه خالی از اشاره به حجتی بر وحدانیت خدای تعالی نیست، چون وقتی خلقت مختص خدای تعالی باشد، و حتی خود خصم هم بر این انحصار اعتراف داشته باشد، و وقتی خلقت و آفریدن از شؤون عرش ملک خدا باشد، و چون تدبیر هم عبارت است از نظم خلقت، و اینکه فلان موجود را قبل از آن موجود دیگر، و آن دیگری را بعد از آن خلق کند، پس تدبیر هم مختص به خدا، و از شؤون عرش او خواهد بود. پس ربوبیت از برای عرش عبارت است از ربوبیتش برای تمامی آسمانها و زمین. </p> <p><code class="aya" rel="43_83"/> <span class="aya" rel="43_83" data-words="1-9">فذرهم یخوضوا و یلعبوا حتی یلاقوا یومهم الذی یوعدون</span> این آیه شریفه تهدیدی است اجمالی برای کفار که خدای تعالی رسول گرامی خود را مامور می‌کند که از ایشان اعراض کند، تا روزی که ببینند آنچه را که از آن بر حذر می‌شدند، و آن عبارت است از عذاب روز قیامت. </p> <p>و معنای آیه این است که: آنها را رها کن تا در اباطیل خود فرو روند، و در دنیای خود به بازی سرگرم باشند، و به خاطر این سرگرمی از اندیشیدن در باره آینده خود غافل گردند تا ناگهان آن روزی را که از عذابش زنهارشان می‌دادی ببینند، و آن روز قیامت است-که در آیات قبل در باره‌اش می‌فرمود: <span class="aya" rel="43_66" data-words="1-4">هل ینظرون إلا الساعة...</span>. <code class="page" rel="18,191"/><code class="aya" rel="43_84"/> <span class="aya" rel="43_84" data-words="1-14">و هو الذی فی السماء إله و فی الأرض إله و هو الحکیم العلیم</span> یعنی او کسی است که در آسمانها معبود مستحق عبادت است، و نیز در زمین معبود است یعنی مستحق عبادت است. و خلاصه او به تنهایی مستحق معبودیت اهل آسمانها و زمین است. و تکرار کلمه <em>اله</em> -به طوری که گفته‌اند-هم تاکید را افاده می‌کند، و هم دلالت می‌کند بر اینکه اله بودن خدا در آسمان و زمین به معنای آن است که الوهیت او متعلق به آسمانها و زمین است، نه به این معنا که او در آسمانها و زمین و یا در یکی از آن دو مکان جای دارد. </p> <p>و در این آیه شریفه مقابله‌ای نسبت به آلهه‌ای که مشرکین برای آسمان و زمین اثبات می‌کنند به کار رفته، می‌فرماید در همه آسمانها و زمین جز او اله و معبودی نیست. و در اینکه آیه شریفه را با جمله‌ <span class="aya" rel="43_84" data-words="11-14">و هو الحکیم العلیم</span> ختم فرموده، با در نظر گرفتن اینکه جمله مذکور انحصار را می‌رساند، اشاره‌ای است به وحدانیت خدا در ربوبیت که لازمه این وحدانیت در ربوبیت داشتن حکمت و علم است. </p> <h3> <span class="title" rel="43_79 43_80 43_81 43_82 43_83 43_84 43_85 43_86 43_87 43_88 43_89">احتجاج بر وحدانیت خدای تعالی در ربوبیت</span> </h3> <p> <code class="aya" rel="43_85"/> <span class="aya" rel="43_85" data-words="1-18">و تبارک الذی له ملک السماوات و الأرض و ما بینهما و عنده علم الساعة و إلیه ترجعون</span> <span class="phrase">این آیه شریفه ثنایی است بر خدای تعالی به داشتن خیر کثیر، چون معنای <em rel="fa_43_85_2-2" data-sentence="67:41">مبارک</em>  بودن این است که محل صدور خیر کثیر باشد.</span> </p> <p>و هر یک از صفات سه‌گانه‌ای که در آیه شریفه آمده، حجتی است مستقل بر یگانگی خدا در ربوبیت. اما مالک بودنش برای همه عالم روشن است و احتیاج به استدلال ندارد، چون برای کسی اثبات ربوبیت می‌شود که مالک باشد تا بتواند ملک خود را تدبیر کند، و اما کسی که مالک نیست معنا ندارد مدبر باشد. و اما اینکه علم به قیامت را منحصر در خدای تعالی کرده، دلیل آن نیز روشن است، برای اینکه‌قیامت عبارت است از منزل نهایی که تمام موجودات به سوی آن در حرکتند، و چگونه ممکن است کسی مدبر همه عالم باشد ولی از منتهی الیه سیر مخلوقات خود اطلاعی نداشته باشد. پس خدای تعالی یگانه رب موجودات است، نه آن خدایانی که مشرکین ادعاء می‌کنند. و اما اینکه فرمود موجودات به سوی او بازگشت می‌کنند، دلیلش این است که برگشتن به سوی خدای تعالی به خاطر حساب و جزاء است، و حساب و جزاء، آخرین مرحله تدبیر است، و معلوم است کسی که تدبیر عالم به دست او است رجوع عالم نیز به سوی او است، و کسی که تدبیر و رجوع بسوی او است ربوبیت هم از آن او است. <code class="page" rel="18,192"/><code class="aya" rel="43_86"/> <span class="aya" rel="43_86" data-words="1-15">و لا یملک الذین یدعون من دونه الشفاعة إلا من شهد بالحق و هم یعلمون</span> سیاق این آیه سیاق عموم است، در نتیجه مراد از جمله‌ <span class="aya" rel="43_86" data-words="4-5">الذین یدعون</span>، <em>الذین یعبدون</em> است، یعنی کسانی که به جای خدا چیزهایی را می‌پرستیدند، پس غیر از خدا هیچ معبودی مالک شفاعت نیست، نه ملائکه، و نه جن، و نه بشر، و نه هیچ معبودی دیگر. </p> <p>و مراد از کلمه <em>حق</em> در اینجا دین توحید، و مراد از <em>شهادت به حق</em> اعتراف به آن دین است. و مراد از جمله‌ <span class="aya" rel="43_86" data-words="13-15">و هم یعلمون</span> از آنجا که علم، مطلق آمده آگاهی به حقیقت حال کسی است که می‌خواهند برایش شفاعت کنند. پس تنها کسی می‌تواند شفاعت کند که معترف به توحید باشد. و نیز بر حقیقت حال و حقیقت اعمال کسی که می‌خواهد شفاعتش کند واقف باشد، هم چنان که در جای دیگر فرموده: <span class="aya" rel="78_38" data-words="7-16">لا یتکلمون إلا من أذن له الرحمن و قال صوابا</span><span class="footnote" rel="1" title="سخن نمی‌گوید مگر کسی که خدای رحمان اجازه‌اش داده باشد، و سخن صواب گوید">*</span> و وقتی حال شفعاء چنین باشد، معلوم است که مالک چنین شفاعتی نخواهند بود مگر بعد از شهادت به حق، پس جز اهل توحید را نمی‌توانند شفاعت کنند، هم چنان که قرآن کریم فرموده: <span class="aya" rel="21_28" data-words="8-13">و لا یشفعون إلا لمن ارتضی</span>. </p> <p>و این آیه شریفه تصریح دارد بر اینکه شفاعتی در کار هست. </p> <p><code class="aya" rel="43_87"/> <span class="aya" rel="43_87" data-words="1-9">و لئن سألتهم من خلقهم لیقولن الله فأنی یؤفکون</span> یعنی اگر از آنان بپرسی چه کسی خلقشان کرده هر آینه خواهند گفت <em>اللَّه</em> پس از راه حق به کجا منحرف می‌شوند، به سوی باطل که همان مسلک شرک است. چون مشرکین اعتراف دارند به اینکه جز ذات اللَّه تعالی هیچ خالقی دیگر نیست، و از سوی دیگر از آنجا که تدبیر که همان ملاک ربوبیت است منفک و جدای از خلق نیست-که در این کتاب مکرر توضیح داده شده-پس باید اعتراف کنند که معبود تنها کسی است که خلقت به دست او است، و او خدای سبحان است. </p> <p><code class="aya" rel="43_88"/> <span class="aya" rel="43_88" data-words="1-9">و قیله یا رب إن هؤلاء قوم لا یؤمنون</span> <span class="phrase">ضمیر در کلمه <em rel="fa_43_88_2-2" data-sentence="13:37">قیل</em> بی‌اشکال به رسول خدا (ص) بر می‌گردد.</span> و <span class="phrase">کلمه <em rel="fa_43_88_2-2" data-sentence="5:68">قیل</em> مصدر است، هم چنان که کلمه <em>قول</em> و <em>قال</em> نیز مصدر است.</span> و <span class="phrase">جمله <em rel="fa_43_88_2-2" data-sentence="5:137">قیله</em> -به طوری که گفته‌اند-عطف است بر کلمه <em rel="fa_43_85_15-15" data-sentence="97:84">الساعة</em> در جمله‌ <span class="aya" rel="43_85" data-words="12-15">و عنده علم الساعة</span>.</span> و معنایش این است که: نزد خدا است علم قیامت، و علم سخن او که گفت: ای </p> <p>سوره نبأ، آیه 38.  <code class="page" rel="18,193"/> پروردگار اینان که قوم من‌اند ایمان نمی‌آورند. </p> <p><code class="aya" rel="43_89"/> <span class="aya" rel="43_89" data-words="1-7">فاصفح عنهم و قل سلام فسوف یعلمون</span> در این جمله به آن جناب دستور می‌دهد که از آنان اعراض کند. و آن جناب را از ایمان آوردن ایشان مایوس می‌کند. و <span class="phrase">معنای جمله <em rel="fa_43_89_4-5" data-sentence="11:122">قل سلام</em> این است که: با ایشان خدا حافظی و وداع کن، وداع کسی که می‌خواهد برای همیشه ترکشان گوید، و از ترک آنان هیچ باکی نداشته باش.</span> </p> <p> <span class="aya" rel="43_89" data-words="6-7">فسوف یعلمون</span> -این آیه تهدید و وعیدی است نسبت به آنها. </p> <h3>بحث روایتی‌ <span class="title" rel="43_81 43_84 43_86 43_87 43_79 43_80 43_82 43_83 43_85 43_88 43_89"> (روایاتی در ذیل آیات گذشته مربوط به توحید) </span> </h3> <p> <span class="phrase">در کتاب احتجاج از علی (ع) روایت کرده که در حدیثی طولانی فرموده: کلمه <em rel="fa_43_81_8-8" data-sentence="69:128">عابدین</em> در آیه‌ <span class="aya" rel="43_81" data-words="2-8">إن کان للرحمن ولد فأنا أول العابدین</span> به معنای جاحدین (منکرین) است.</span> و بنا بر این تاویل، ظاهر آیه درست ضد باطن آن است<span class="footnote" rel="1" title="احتجاج، ج ۲، ص ۳۷۲">*</span>. </p> <p>مؤلف: ظاهرا مراد این حدیث این باشد که کلمه <em>عابد</em> به آن معنایی که لفظ در هنگام اطلاق به آن منصرف می‌شود، نمی‌باشد، بلکه خلاف آن معنا منظور است. </p> <p>و در کافی به سند خود از هشام بن حکم روایت کرده که گفت: ابو شاکر دیصانی می‌گفت: در قرآن آیه‌ای است که مرام و مسلک ما را امضاء کرده. گفتم: کدام آیه است؟ گفت: آیه‌ <span class="aya" rel="43_84" data-words="2-10">هو الذی فی السماء إله و فی الأرض إله</span> است. من نتوانستم جوابش را بدهم، پس به حج رفتم و جریان را به عرض امام صادق (ع) رساندم. فرمود: این گفتار، گفتار زندیقی است خبیث، وقتی برگشتی به او بگو نام تو در کوفه چیست؟ لا بد می‌گوید نامم فلان است، بپرس نامت در بصره چیست، باز می‌گوید همان نامی که در کوفه دارم، آن گاه بگو خدای تعالی نیز همین طور است، هم در آسمان اله است و هم در زمین و هم در دریاها و هم در بیابانها و هم در همه مکانها. </p> <p>هشام بن حکم می‌گوید: وقتی برگشتم، نزد ابو شاکر رفتم و پاسخ را گفتم. گفت این پاسخ حتما از حجاز آمده<span class="footnote" rel="2" title="اصول کافی، ج ۱، ص ۱۲۸">*</span>. </p> <p>     <code class="page" rel="18,194"/> و در تفسیر قمی در ذیل آیه‌ <span class="aya" rel="43_86" data-words="1-8">و لا یملک الذین یدعون من دونه الشفاعة</span> از معصوم  (ع) نقل کرده که فرموده: منظور کسانیست که مردمی در دنیا آنها را می‌پرستیدند و در قیامت نمی‌توانند پرستندگان خود را شفاعت کنند<span class="footnote" rel="1" title="تفسیر قمی، ج ۲، ص ۲۸۹">*</span>. </p> <p>و در کافی به سند خود از ابی هاشم جعفری روایت کرده که گفت: از امام ابی جعفر دوم (حضرت جواد الأئمه ع) پرسیدم: معنای <em>واحد</em> چیست؟ فرمود: اجماع و اتفاق زبانها به وحدانیت او است، چون قرآن کریم می‌فرماید: <span class="aya" rel="43_87" data-words="1-7">و لئن سألتهم من خلقهم لیقولن الله</span> یعنی اگر از مشرکین هم بپرسید که چه کسی ایشان را خلق کرده خواهند گفت  <em>اللَّه</em><span class="footnote" rel="2" title="اصول کافی، ج ۱، ص ۱۱۸">*</span>. </p> 
