<h3 class="ayas">سوره الأنعام آیه‌های ۱۲ تا ۱۸</h3><code class="section" rel="6_12-18"/><h3>ترجمه آیات</h3> <p> <span class="trans" rel="6_12">بگو آنچه که در زمین و آسمانها است از کیست؟  (آن گاه خودت از طرف آنان) بگو از آن خدا است، خداوند، رحمت بر بندگان را بر خود واجب شمرده، و بدون شک همه شما را در روز قیامت یعنی روزی که در قیام آن شکی نیست جمع‌آوری خواهد کرد، ولی کسانی که خود را (به فریب دنیا) در زیان افکندند ایمان (به آن روز) نمی‌آورند.  «۱۲» </span><span class="trans" rel="6_13">آری، جمیع موجوداتی که در ظرف زمان جای دارند همه ملک خدایند، و او شنوا و دانا است.  «۱۳» </span><span class="trans" rel="6_14">بگو آیا من هم مثل شما غیر از آفریدگار آسمانها و زمین و آن کسی که همه را روزی می‌دهد و کسی<code class="page" rel="7,34"/> به او روزی نمی‌دهد، ولی و معبود دیگری بگیرم؟ بگو من مامور شده‌ام که اولین کسی باشم که اسلام را پذیرفته و تسلیم او شده است، آری به من سفارش شده که مبادا از مشرکین باشی.  «۱۴» </span><span class="trans" rel="6_15">بگو من از این می‌ترسم که اگر در این ماموریت عصیان بورزم به عذاب روزی بزرگ مبتلا شوم.  «۱۵» </span><span class="trans" rel="6_16">کسی که عذاب در آن روز از او گردانده شود خداوند به او رحمت آورده است و این خود رستگاری آشکاری است.  «۱۶» </span><span class="trans" rel="6_17">ای محمد!اگر خداوند تو را به فقر و یا مرض و یا مکروه دیگری مبتلا کند کسی جز او نیست که بلا را از تو بگرداند، و اگر خیری بتو برساند کسی نیست که از آن جلوگیری کند، تنها او است که بر هر چیزی قادر است.  «۱۷» </span><span class="trans" rel="6_18">و همو است که ما فوق بندگان خود و قاهر بر آنان است، و او است که با داشتن علم به هر چیز جز به مقتضای حکمت رفتار نمی‌کند.  «۱۸» </span></p>           <h3>بیان آیات</h3> <p> این آیات از جمله آیاتی است که با مشرکین در امر توحید و معاد احتجاج می‌کند، دو آیه اول آن متضمن برهان بر معاد و بقیه که پنج آیه است به طوری که خواهید دید در باره توحید به دو نحو اقامه برهان می‌نماید. </p> <h3> <span class="title" rel="6_12 6_13 6_14 6_15 6_16 6_17 6_18">اقامه برهان بر معاد با استناد به مالکیت مطلقه خداوند متعال و رحمت او</span> </h3> <p> <span class="aya" rel="6_12" data-words="1-9">قل لمن ما فی السماوات و الأرض قل لله</span> با این سؤال و جواب برهان بر معاد شروع می‌شود، و خلاصه آن این است که خدای تعالی مالک است همه آنچه را که در آسمانها و زمین است، و می‌تواند بهر طوری که بخواهد در آنها تصرف کند، از طرفی هم می‌فرماید: خدای سبحان متصف است به صفت رحمت، که عبارتست از رفع حوائج محتاجان و رساندن هر چیزی به مستحق آن، و از طرفی دیگر اشاره می‌کند به اینکه عده‌ای از بندگانش (از آن جمله انسان) صلاحیت زندگی جاودانه و استعداد سعادت در آن زندگی را دارند، پس خدای سبحان به مقتضای مقدمه اولی، یعنی مالکیتش می‌تواند در انسان تصرف نماید، و چون انسان به مقتضای مقدمه دومی استحقاق و استعداد زندگی ابدی را دارد، لذا به مقتضای مقدمه سوم او را به چنین زندگی مبعوث خواهد نمود. </p> <p>جمله‌ <span class="aya" rel="6_12" data-words="1-7">قل لمن ما فی السماوات و الأرض...</span> متضمن یکی از مقدمات حجت است، و جمله‌ <span class="aya" rel="6_12" data-words="10-13">کتب علی نفسه الرحمة</span> متضمن مقدمه دوم و جمله‌ <span class="aya" rel="6_13" data-words="1-8">و له ما سکن فی اللیل و النهار...</span> متضمن مقدمه دیگری است که به منزله جزئی است از حجت. </p> <p>بنا بر این، جمله‌ <span class="aya" rel="6_12" data-words="1-7">قل لمن ما فی السماوات و الأرض...</span> دستوری است به پیغمبر<code class="page" rel="7,35"/> (ص) که از مشرکین بپرسد چه کسی مالک آسمانها و زمین است؟ و کیست که می‌تواند در آنها بخواست و اراده خود بدون اینکه چیزی مانعش شود تصرف کند؟ آن گاه خودش از طرف آنان جواب دهد که آن کس بدون شک خدای سبحان است، برای اینکه غیر خدا حتی بت‌ها و اربابی که برای آنها قائلند مانند سایر مخلوقات خلقتشان از خدا و امرشان بدست اوست، پس او است مالک تمامی آنچه که در آسمانها و زمین است. </p> <p>در حقیقت چون مساله مورد سؤال، هم در نظر سائل و هم در نظر مسئول عنه امر واضحی بوده، و خود خصم هم به آن اعتراف داشته، از این جهت احتیاجی به اینکه خصم جواب دهد و به زبان اعتراف کند نبوده، و به رسول گرامیش ( ص) دستور داده که او خودش از طرف آنان جواب دهد و بدون انتظار جواب، حجت را تمام نماید. </p> <p>و این قسم اقامه برهان یعنی سؤال از خصم و جواب دادن خود سائل هر دو از سلیقه‌های بدیعی است که در تنظیم براهین به کار می‌رود. مثلا منعم به کسی که به او انعام و احسان کرده و او در عوض کفران نعمتش نموده می‌گوید: چه کسی لباس و آب و نانت داد؟ من بودم که چنین منتی بر تو نهادم و تو در عوض اینطور کفران کردی. </p> <p>خلاصه اینکه، این سؤال و جواب برهانی است که اثبات می‌کند که مالک علی الاطلاق عالم خدای سبحان است، بنا بر این می‌تواند در ملک خود به دلخواه خود تصرف نماید، زنده کند، بمیراند، و بعد از مرگ مبعوث کند، بدون اینکه چیزی از موانع از قبیل دشواری عمل و دقیق بودن آن و مرگ و غیبت و بهم خوردن برنامه کار و امثال آن او را از این تصرفات جلوگیر شود. و <span class="phrase">چون با اثبات این معنا یکی از مقدمات برهان ثابت شد، از این رو مقدمه دیگر آن را ملحق نموده، می‌فرماید: <span class="aya" rel="6_12" data-words="10-13">کتب علی نفسه الرحمة</span>  <em rel="fa_6_12_10-10" data-sentence="177:323">کتابت</em> به معنای اثبات و حکم حتمی است، و چون رحمت، که عبارت است از افاضه نعمت بر مستحق و ایصال هر چیزی به سعادتی که لیاقت و استعداد رسیدن به آن را دارد از صفات فعلیه خدای تعالی است، از این جهت صحیح است این صفت را به کتابت (قضاء حتمی) خود نسبت دهد، و بفرماید: خداوند رحمت و افاضه نعمت و عطاء خیر بر مستحقین را بر خود واجب کرده است.</span> </p> <p>هم چنان که در آیه‌ <span class="aya" rel="58_21" data-words="1-6">کتب الله لأغلبن أنا و رسلی</span><span class="footnote" rel="1" title="خداوند چنین قضا رانده که سرانجام غلبه با من و فرستادگانم خواهد بود سوره مجادله آیه ۲۱">*</span> فعل را که همان غلبه است نسبت   <code class="page" rel="7,36"/> به کتابت داده، و در آیه‌ <span class="aya" rel="51_23" data-words="1-7">فو رب السماء و الأرض إنه لحق</span><span class="footnote" rel="1" title="پس به پروردگار آسمان و زمین قسم که آن حق است سوره ذاریات آیه ۲۳">*</span> فعل را نسبت به حق داده و صحیح هم هست، زیرا صفتی را که مربوط بذات باشد، از قبیل صفت حیات و علم و قدرت صحیح نیست که به کتابت و امثال آن نسبت داده شوند، و گفته نمی‌شود: خداوند حیات و علم و قدرت را بر خود واجب کرده. بخلاف صفات فعلیه خداوند از قبیل رحمت و امثال آن، که می‌توان آن را به کتابت و قضای خدا نسبت داد، و معنای آن این است که خداوند نعمت را بر بندگان تمام نموده و آنان را در روز قیامت جمع کرده، پاداش اقوال و اعمالشان را می‌دهد، تا اشخاص با ایمان رستگار و دیگران زیانکار گردند، چون رحمت اقتضای چنین تفضلی را دارد از این جهت بعد از جمله‌ <span class="aya" rel="6_12" data-words="10-13">کتب علی نفسه الرحمة</span> چنین نتیجه گرفت: <span class="aya" rel="6_12" data-words="14-20">لیجمعنکم إلی یوم القیامة لا ریب فیه</span> و ترتب این نتیجه بر آن مقدمات را با رساترین وجه تاکید فرمود، یعنی هم لام قسم بکار برد، و هم نون تاکید، و هم در آخر صراحتا فرمود: <span class="aya" rel="6_12" data-words="18-20">لا ریب فیه</span> سپس اشاره کرد به اینکه در چنین روزی سود و ربح تنها برای مؤمنین است، و غیر مؤمنین را جز خسران عاید نمی‌شود. </p> <p> <span class="aya" rel="6_12" data-words="21-26">الذین خسروا أنفسهم فهم لا یؤمنون</span> این حجتی که در این آیه بر معاد اقامه شده، غیر آن دو حجتی است که در آیه‌ <span class="aya" rel="38_27-28" data-words="1-33">و ما خلقنا السماء و الأرض و ما بینهما باطلا ذلک ظن الذین کفروا فویل للذین کفروا من النار، أم نجعل الذین آمنوا و عملوا الصالحات کالمفسدین فی الأرض أم نجعل المتقین کالفجار</span><span class="footnote" rel="2" title="و ما آسمان و زمین را و آنچه در بین آن دو، است، باطل نیافریدیم، آن خیال باطلی است که کفار کردند، پس وای بحال آنان که کفر ورزیدند از آتش دوزخ، مگر ما با کسانی که ایمان آورده و عمل صالح کردند مانند کسانی که در زمین فساد انگیختند رفتار می‌کنیم؟ !و مگر ما پرهیزکاران و تبه‌کاران را به یک جور جزا می‌دهیم؟ ! سوره ص آیه ۲۸">*</span> اقامه شده است، زیرا در آیه اول از این راه اقامه حجت شده است که فعل خدای متعال باطل نیست، و در آن غایت و حکمتی هست، و در آیه دوم از این راه اقامه شده که همسان داشتن کافر و مؤمن و فاجر و ظالم و پرهیزکار و گنهکار لایق ساحت قدس خدا نیست، و چون این دو طبقه در دنیا امتیازی نداشتند، خداوند نشات دیگری بر پا می‌کند تا این دو دسته در آن نشات از هم متمایز شوند که بر یکی سعادت و بر دیگری شقاوت نصیب شود. بخلاف آیه مورد بحث که در آن حجت بر معاد از راه رحمت اقامه شده است. </p> <p>     <code class="page" rel="7,37"/><code class="aya" rel="6_13"/> <span class="aya" rel="6_13" data-words="1-12">و له ما سکن فی اللیل و النهار و هو السمیع العلیم</span>  <span class="phrase"><em rel="fa_6_13_4-4" data-sentence="0:381">سکون</em> در لیل و نهار، به معنای وقوع در ظرف عالم طبیعتی است که اداره آن بدست لیل و نهار است، چون نظام عالم طبیعت بستگی کامل به وجود نور دارد، این نور است که از سرچشمه خورشید به همه زوایای جهان ما میتابد، و همه کرات منظومه را زیر اشعه خود فرو می‌گیرد، این نور است که از کمی و زیادی آن و طلوع و غروب و محاذاتش با اجسام عالم و همچنین از دوری و نزدیکی اجسام به آن تحولاتی در عالم پدید می‌آید.</span> </p> <p>پس در حقیقت می‌توان گفت شب و روز گهواره‌ای است عمومی که عناصر بسیط عالم و موالیدی که از ترکیب آنها با یکدیگر متولد می‌شود همه در آن گهواره تربیت می‌شوند، و در آن گهواره است که هر جزئی از اجزای عالم و هر شخصی از اشخاص آن به سوی غایت خود و هدفی که برایش مقدر شده و به سوی تکامل روحی و جسمی سوق داده می‌شود. </p> <p>و همانطوری که محل سکونت-چه شخصی و چه عمومی-دخالت تامی در تکون و وضع زندگی ساکنینش دارد-اگر انسانند در آن سرزمین در طلب زرق تکاپو کرده و از محصولات زراعتی و میوه‌های آن و حیواناتی که در آن تربیت می‌یابند ارتزاق نموده و از آب آنجا می‌آشامند، و از هوایش استنشاق می‌کنند، و از خود در آن محیط تاثیراتی گذاشته و از محیط تاثراتی برداشت می‌کنند و اجزای بدن‌شان بر وفق مقتضیات آن محیط رشد و نمو می‌کند-، همچنین شب و روز که به منزله مسکنی است عمومی برای اجزای عالم، دخالت تامی در تکون عموم موجودات متکونه در آن دارد. </p> <p>انسان یکی از همین ساکنین در ظرف لیل و نهار است که به مشیت پروردگار از ائتلاف اجزای بسیط و مرکبی در این قیافه و شکلی که می‌بینیم تکون یافته است، قیافه و اندامی که در حدوث و بقایش از سایر موجودات ممتاز است، زیرا دارای حیاتی است که مبنی است بر شعور فکری، و اراده‌ای که زائیده قوای باطنی و عواطف درونی او است، قوایی که او را به جلب منافع و دفع مضار واداشته و به ایجاد مجتمع متشکل دعوتش می‌کند، لذا می‌بینیم هر کجا از این جنس افرادی یافت شوند آن افراد هر چه هم کم باشند، برای خود مجتمعی تشکیل داده و برای تفاهم با یکدیگر زبان مخصوصی برای خود وضع نموده‌اند، و بر پیروی سنن و قوانین و عادات و رسوم معاشراتی و معاملاتی و بر احترام آراء و عقاید عمومی در باره حسن و قبح، عدالت و ظلم، اطاعت و معصیت، ثواب و عقاب و جزا و عفو با یکدیگر بناگذاری دارند. </p> <h3> <span class="title" rel="6_13"><span class="phrase">توضیحی در مورد <em rel="fa_6_13_11-11" data-sentence="15:32">سمیع</em> و <em rel="fa_6_13_12-12" data-sentence="73:16">علیم</em> بودن خدای سبحان</span></span> </h3> <p> و چون یگانه آفریدگار شب و روز و ساکنین در آن دو، خدای سبحان است، از این رو صحیح است گفته شود: <span class="aya" rel="6_13" data-words="1-8">و له ما سکن فی اللیل و النهار</span> چون ملک حقیقی لیل و نهار و<code class="page" rel="7,38"/> سکان در آن دو، و جمیع حوادث و افعال و اقوالی که از آثار وجودی آنان است، از آن خدا است، و همچنین نظامی که در پهنای شگفت‌انگیز عالم جاری است به دست او است، پس او شنوای گفتارها و صداها و اشاره‌های ما است، و دانای به اعمال و افعال نیک و بد ما و عدل و ظلم ما و احسان و اسائه ما و سعادت و شقاوت‌هایی است که نفس ما کسب می‌کند، و چگونه دانا به جمیع اینها نباشد، و حال آنکه همه ما را او در ملک خود و به اذن خود ایجاد فرموده؟ و نحوه وجودی این نوع، یعنی خوب و بد، عدالت و ظلم، اطاعت و معصیت و هر یک از لغاتی که دلالت بر معانی ذهنی دارند، همه اموری هستند علمی، به این معنا که جز در ظرف علم وجود تحقق ندارند، و لذا می‌بینیم عملی را که انسان انجام می‌دهد وقتی آن را خوب و یا بد، معصیت و یا اطاعت می‌نامیم که از روی علم و عمد انجام یافته باشد، و همچنین صوتی که از ترکیب چند حرف از دهان آدمی بیرون می‌آید وقتی کلام خوانده می‌شود که از روی علم صادر شده و گوینده‌اش معنای آن را قصد کرده باشد. </p> <p>با این حال چگونه ممکن است بشر این امور علمی را در نفس خود مالک باشد، و به آن همانطور که هست علم پیدا کند، آن وقت خدایی که مالک او است از آن امور بی خبر باشد؟  (خوب دقت فرمائید). </p> <p>و حال آنکه خدای سبحان کسی است که این عالم را با وسعت عجیبی که در عناصر و بسائطو مرکبات آن وجود دارد و ما آدمیان جزء بسیار کوچکی از آنیم، ایجاد فرموده و این کارگاه عظیم را تحت شرایط و نظامی حیرت‌آور بگردش درآورده است، و در تحت همان نظام نسل آدمی را زیاد کرده، و نظام خاصی در بین افراد این نوع اجراء نموده، آن گاه وی را به وضع لغات و اعتبار سنن و وضع اموری اعتباری و قراردادی هدایت فرموده، و پیوسته با ما و سایر اسباب قدم به قدم همراهی کرده و ما را لحظه به لحظه به معیت سایر اسباب و آن اسباب را به معیت ما در مسیر لیل و نهار براه انداخته، و حوادثی بیرون از شمار یکی پس از دیگری پدید آورده است. </p> <p>تا آنجا که یکی از ما توانسته به کلامی لب بگشاید و همین که لب به کلامی گشود معنایی را در دلش الهام نموده، و همان لفظ را دوباره در تعریف آن معنا بر زبانش جاری ساخته است، تا کاملا آن را از بر کرد و برای همیشه فهمید این لفظ دارای این معنا است، آن گاه مخاطبش را هم گوشی داد تا بتواند آن صوت را از آن متکلم بشنود، و به محض شنیدن، همان معنا را در دل او هم القاء نموده و به تعلیم الهی خود آن معنا را به قوه فکر او خورانیده و فهمانده، سپس مخاطب را با اراده خودش وادار کرد تا او هم لفظ مزبور را فقط در همان معنا بکار ببرد، و<code class="page" rel="7,39"/> به کراهت خودش او را از بکار بردن در معنایی دیگر باز داشته، تا بدین وسیله لغات را در بین بشر وضع نمود، و در همه این مراحل که سر انگشتان از شمردن عدد آن عاجز است خودش قائد و آموزگار و راهنما و حافظ و مراقب بشر بود، با این حال آیا ممکن است کسی اجازه گفتن غیر این سخن را به خود بدهد که خدای تعالی شنوا و دانا است؟ یقینا نه. و تعیینا هیچ نجوایی سه نفری نیست مگر اینکه خدای تعالی چهارمی آنان، و هیچ سری در بین پنج نفر نیست مگر اینکه او ششمی آنان است، و هیچ عده‌ای کمتر و یا بیشتر از آن، نجوایی نمی‌کنند مگر اینکه خدا با ایشان است هر جا که باشند، آن گاه روز قیامت آنان را به آنچه که در باره آن نجوا کرده‌اند خبر می‌دهد، و خدا به هر چیزی دانا است. </p> <p>آری این نه تنها اقوال ما و لغات ما است که خدای تعالی آن را حرف به حرف بر زبان ما نهاده و به آن آگاهی دارد، بلکه جمیع اعمال ما مستند به او است، و به آنها عالم است. </p> <p>زیرا اگر عملی را که یکی از ما انجام می‌دهد در نظر بگیریم می‌بینیم این عمل چه خوب و چه بد فرزندی زائیده شده از پدران (سلسله علل فعاله) و مادرانی (سلسله علل منفعله) است که تحت اراده و اختیار جریان داشته‌اند و در حقیقت این عمل راهی بس دراز و زمانی بس طولانی را در انتقال از اصلاب سلسله‌ای به ارحام سلسله‌ای دیگر که کسی جز خدای متعال شماره آن را نمی‌داند طی کرده، و پیوسته خداوند یعنی همان کسی که زمین در قبضه قدرت او و آسمانها در دست اویند، آن عمل را به اراده خود از آغوشی به آغوشی دیگر انتقال می‌داده، تا آنکه کارش به این عالم که عالم اختیار است انجامیده، در این عالم هم باز از این منزل به آن منزل انتقال یافته تا روزی که از یک فردی از بنی نوع ما صادر شده و از افق هستی طلوع کرده و خلاصه جای خود را در عالم اختیار و مسکن لیل و نهار باز کرده است، و تازه یکی از اسباب و حلقه‌ای از سلسله علل گشته و بعد از این هم خدا می‌داند تا کی و چه مقدار در اجزای دیگری از عالم هستی اثر می‌گذارد، در حالی که خدای سبحان شاهد و ناظر آن و محیط بر آن است. </p> <p>بنا بر این چطور ممکن است خدای سبحان از چنین چیزی غفلت داشته باشد؟ ! <span class="aya" rel="67_14" data-words="1-9">أ لا یعلم من خلق و هو اللطیف الخبیر</span>.<span class="footnote" rel="1" title="آیا نمی‌دانید آنکه پدید کرد، او است لطیف و خبیر سوره ملک آیه ۱۴">*</span> و از این بیان به خوبی معلوم می‌شود که جمله‌ <span class="aya" rel="6_13" data-words="9-12">و هو السمیع العلیم</span> در آیه مورد بحث به منزله نتیجه است برای جمله‌ <span class="aya" rel="6_13" data-words="1-8">و له ما سکن فی اللیل و النهار</span>. </p> <p>و شنوایی و دانایی گر چه از صفات ذاتی خدای تعالی و عین ذات مقدس اویند و   <code class="page" rel="7,40"/> متفرع بر امر دیگری غیر از ذات نمی‌شوند، و لیکن یک قسم از شنوایی و بینایی و دانایی هست که از صفات فعل و خارج از ذات هستند، و آن شنوایی و بینایی و دانایی است که ثبوتش موقوف بر تحقق متعلق است، نه بر ذات مقدسش، نظیر <em>خلق</em> ، <em>رزق</em> ، <em>احیاء</em> و  <em>اماته</em> ، که متوقفند بر وجود <em>مخلوق</em> ، <em>مرزوق</em> ، <em>حی</em> و <em>میت</em> . </p> <p>و چون نفس موجودات و عین آنها مملوک و محاط او است پس باید گفت: موجودی که از نوع اصوات است هم سمع خدا و هم مسموع او است، هم چنان که موجودی که از مقوله نور و رنگ است هم بینایی خدا است و هم مبصر او است، و این دو مقوله با سایر موجوداتی که از مقوله‌های دیگری هستند، همه، هم علم خدایند و هم معلوم او. </p> <p>و این نوع علم از صفات فعل خدا است که با تحقق فعل او متحقق می‌شود نه قبل از آن، و لازمه این حرف یعنی تحقق صفتی در خدای تعالی بعد از فعل نه قبل از آن، این نیست که در ذات پروردگار منزه از تغیر، تغییری پدید آید، و در حالی فاقد صفتی و در حال دیگری واجد آن شود، زیرا گفتیم اینگونه صفات یعنی امثال خلق و رزق و اماته و احیاء و علم به مخلوقات، صفات فعلند، و از مقام فعل تجاوز نکرده و ربطی به مقام ذات او ندارند. </p> <p>پس آیه شریفه در مقام این است که با استنتاج علم از ملک، علم فعلی خدا را اثبات کند (دقت فرمائید). </p> <p>بنا بر این آیه مورد بحث یعنی‌ <span class="aya" rel="6_13" data-words="1-8">و له ما سکن فی اللیل و النهار</span> به منزله مقدمه‌ای است برای حجتی که در آیه قبل اقامه شد، زیرا حجت بر معاد گر چه با جملات‌ <span class="aya" rel="6_12" data-words="1-13">قل لمن ما فی السماوات و الأرض قل لله کتب علی نفسه الرحمة</span> تمام بود. و لیکن از آنجایی که شنونده با نظر بدوی و ساده به این معنا منتقل نمی‌شود که ملک خدای تعالی نسبت به موجودات مستلزم علم نسبت به آنها است و ملکش نسبت به مسموعات (اصوات و اقوال) مستلزم شنوایی او نسبت به آنها است، از این رو مجددا مالکیتش را نسبت به آسمانها و زمین تکرار نموده و خاطر نشان ساخته که این مالکیت مستلزم شنوایی و دانایی است. و لذا جمله‌ <span class="aya" rel="6_13" data-words="1-8">و له ما سکن فی اللیل و النهار</span> را که در حقیقت همان مالکیت آسمانها و زمینی است که در آیه قبل بود اضافه کرد و روی این حساب بود که گفتیم آیه مورد بحث به منزله مقدمه‌ای است که حجت آیه قبلی را توضیح داده و تتمیم می‌کند. </p> <p>و این آیه شریفه-صرف نظر از اینکه ما نتوانستیم حق آن را ادا کنیم و ادا کردنی هم نیست-از جهت معنا یکی از لطیف‌ترین آیات قرآنی و از جهت اشاره و حجت دقیق‌ترین و از جهت منطق رساترین آنها می‌باشد. <code class="page" rel="7,41"/><code class="aya" rel="6_14"/> <span class="aya" rel="6_14" data-words="1-16">قل أ غیر الله أتخذ ولیا فاطر السماوات و الأرض و هو یطعم و لا یطعم</span> از اینجا شروع می‌شود به استدلال بر یگانگی خدا و اینکه شریکی برای او نیست. </p> <h3> <span class="title" rel="6_14 6_12 6_13 6_15 6_16 6_17 6_18">عوامل پیدایش مرام بت پرستی</span> </h3> <p> آنچه که از تاریخ و ثنیت و بت‌پرستی برمی‌آید این است که باعث پیدایش این مرام یعنی خضوع در برابر بت و پرستش آلهه، یکی از دو غریزه زیر بوده است: اول غریزه جلب منفعت: توضیح اینکه، انسانهایی دور از معارف دینی بنظر ساده خود احساس می‌کرده‌اند که در ادامه زندگی محتاج به اسباب و لوازم زیادی از قبیل طعام، لباس، مسکن، همسر، اولاد، خویشاوند و امثال آن هستند، از این میان مهمتر از همه غذا است که نیاز انسان به آن بیش از نیاز وی به غیر آن است و معتقد شده بودند که هر صنفی از این حوائج بستگی به سببی دارد که آن سبب آن حاجت را برای آنان فراهم می‌کند مثلا برای باران سببی است که آن را از آسمان فرو فرستاده و چمنزارها را سرسبز و خرم می‌سازدو در نتیجه آذوقه آنان و علوفه چهارپایانشان را تامین می‌کند، و برای پستی‌ها و بلندیهای زمین سببی است که امور آن را اداره می‌کند، و سبب دیگری هست که بین دو نفر علاقه و محبت می‌افکند، و نیز سببی است که اداره دریاها و کشتی‌ها را عهده‌دار است. </p> <p>و چون می‌دیدند که خودشان به تنهایی نیروی تسلط بر همه این حوائج و حتی بر حوائج ضروری را ندارند از این رو برای دست‌یابی بهر حاجتی خود را ناچار می‌دیدند که در برابر سبب مربوط به آن حاجت خضوع نموده و او را پرستش کنند. </p> <p>دوم غریزه دفع ضرر: آنها چون می‌دیدند که از هر سو هدف تیر حوادث و ناملایمات و محصور بلایای عمومی از قبیل سیل، زلزله، طوفان، قحطی، وبا و... و همچنین خطرات شخصی از قبیل امراض، فقر، سقوط، بی اولادی، دشمنی دشمنان، حاسدین و عیبجویان و امثال آنند، لذا پیش خود به این خیال افتاده‌اند که لا بد اسباب قاهره‌ای در کار است که این گرفتاریهای خرد کننده را برای انسان فراهم می‌کند و در نتیجه صفای زندگی را مبدل به کدورت می‌سازد، و لا بد این اسباب موجوداتی هستند آسمانی، نظیر ارباب انواع و ارواح کواکب. </p> <p>از این جهت از ترس اینکه مبادا دچار خشم آنها شوند سر تسلیم در برابرشان فرود آورده و آنها را معبود خود گرفتند، تا شاید بدین وسیله خشنودشان ساخته، از آزارشان ایمن شده، از مکاره و مصائب و شرور و ضررهایی که از ناحیه آنها نازل میشود مصون گردند. </p> <p>این آن چیزی است که از تواریخ مربوط به پیدایش مسلک بت‌پرستی و منطق بت‌پرستان و ستاره‌پرستان استفاده می‌شود. با در نظر گرفتن این نکته تاریخی بخوبی معلوم<code class="page" rel="7,42"/> می‌شود که خدای تعالی در آیه مورد بحث و همچنین آیات بعد از آن از این راه احتجاج می‌کند که برهان خود آنان را بر پرستش اجرام علوی از آنان گرفته و بخودشان برمی‌گرداند، به این معنا که اصل آن دو حجت را در اینکه حجت صحیح هستند قبول نموده و سپس اضافه می‌کند که لازمه این حجت یگانه‌پرستی و نفی هر گونه شریک از خدای سبحان است، نه بت‌پرستی و شرک، اینکه فرمود: <span class="aya" rel="6_14" data-words="1-16">قل أ غیر الله أتخذ ولیا فاطر السماوات و الأرض و هو یطعم و لا یطعم</span>، اشاره است به حجت اول آنان، که همان وجوب شکر منعم و پرستش معبود است بخاطر انعام او، و اینکه پرستش او شکر او و سبب مزید انعام او است. </p> <h3> <span class="title" rel="6_14 6_12 6_13 6_15 6_16 6_17 6_18">احتجاج علیه بت پرستان با بهره جستن از منطق خودشان</span> </h3> <p> در این جمله رسول گرامی خود را دستور می‌دهد که از راه سؤال و جواب آنان را به اشتباه و خطایشان واقف ساخته، و بفهماند که منطق <em>شکر منعم</em> منطق و برهان صحیحی است، لیکن منعم شما این بت‌ها نیستند، بلکه منعم و ولی نعمتی که بنی نوع آدم و هر موجود دیگر از خوان نعمتش متنعم است، تنها خدای سبحان است، خدا است آن کسی که روزی می‌دهد و خود احتیاجی به روزی ندارد، <span class="aya" rel="6_14" data-words="13-16">یطعم و لا یطعم</span>، به دلیل اینکه او کسی است که آسمانها و زمین را آفریده، و آنها را از ظلمت عدم، به نور وجود درآورده، و نعمت هستی و تحققش ارزانی داشته، آن گاه به منظور بقاء وجودش نعمتهای دیگری که بقای وجود آسمان و زمین بستگی به آن دارد، و عددش را جز خودش کسی نمی‌داند، و مساله اطعام انسان که یکی از آنها است بر آن افاضه فرموده، زیرا همه این نعمتها که بقای هستی عالم از انسان و غیر انسان موقوف و مشروط به آن است و همچنین جمیع وسائلی که به توسط آن این نعمتها به موارد استحقاقش می‌رسد همه منتهی به خلقت پروردگار است. آری اشیای عالم و سلسله اسباب و مسببات‌همه از صنع او است. </p> <p>پس وقتی مساله رزق که در نظر انسان اهم مظاهر آن مساله اطعام است بدست او است واجب است او به تنهایی پرستش شود، چون تنها او است کسی که ما را غذا می‌دهد، و ما در این حاجت خود به غیر او نیازمند نیستیم. </p> <p><span class="phrase">از آنچه بیان شد چند نکته بدست آمد: اول: اینکه تعبیر از عبودیت و پرستش به <em rel="fa_6_14_4-5" data-sentence="73:182">اتخاذ ولی</em> در جمله‌ <span class="aya" rel="6_14" data-words="2-6">أ غیر الله أتخذ ولیا</span> از این جهت بود که برهان از طریق إنعام خداوند به اطعام و اینکه شکر ولی نعمت واجب است اقامه شده بود.</span> </p> <p>دوم: اینکه توصیف خدای تعالی به‌ <span class="aya" rel="6_14" data-words="7-10">فاطر السماوات و الأرض</span> برای بیان همان جهتی بوده که ما در انحصار اطعام به خدای تعالی ذکر کردیم. و چه بسا از تعریضی که در جمله<code class="page" rel="7,43"/> <em>و لا یطعم</em> هست نیز جهت این انحصار استفاده شود، چون در این جمله کنایه و تعریض است به اینکه سایر معبودهایی که مشرکین برای خود اتخاذ کرده‌اند مانند عیسی و امثال او، خود محتاج به اطعام خدا و سایر نعمت‌های اویند. </p> <p>و نیز ممکن است از اینکه این جمله را در بین برهان بکار برده استفاده شود که غرض از آن اشاره به این بوده که برهان بر توحید، راه دیگری هم بهتر از آن دو راهی که در منطق مشرکین بود دارد، و خلاصه آن این است که ایجاد کننده این عالم خدای تعالی است، و هر موجودی وجودش به خلقت او منتهی و مستند می‌شود، و چون چنین است خضوع در برابرش واجب است. </p> <p>و وجه اینکه این راه بهتر از آن دو راه است این است که گر چه آن دو راه نیز توحید معبود را از جهت معبود بودنش اثبات می‌کند، و لیکن آن طور هم که باید و شاید بی حرف نیست، زیرا یکی وجوب عبادت معبود را از راه طمع در نعمت او نتیجه می‌دهد، و دیگری از راه ترس از نقمت و عذابش، و بنا بر این دو طریق، مطلوب بالذات در حقیقت جلب نعمت و امن از نقمت است، نه خدای تعالی، بخلاف این مسلک که نتیجه‌اش وجوب عبادت خدا است برای خدائیش نه برای اینکه عبادتش نعمت او را جلب و نقمتش را دفع می‌نماید. </p> <p>سوم: اینکه از بین همه نعمتهای بی شمار تنها <em>اطعام</em> را اختصاص به ذکر داده، به این عنایت بوده که در نظر ساده عوام مساله اطعام روشن‌ترین حاجتی است که موجودات زنده و از آن جمله انسان، در زندگی خود بدان محتاجند. </p> <p>باری، بعد از اینکه خدای تعالی در آیه مورد بحث منطق کفار را گرفته به خود آنان بر می‌گرداند، رسول گرامیش را از طریق وحی دستور می‌دهد که با ذکر شاهدی برهان خود را برایشان تایید نماید، و آن شاهد این است که خدای تعالی وی را از طریق وحی دستور داده که در اتخاذ معبود همان راهی را که عقل به آن هدایت می‌کند یعنی راه توحید را سلوک کند، و صریحا از اینکه از راه مزبور تخطی نموده و با مشرکین دمساز شود نهی نموده، و می‌فرماید: <span class="aya" rel="6_14" data-words="17-24">قل إنی أمرت أن أکون أول من أسلم</span> سپس می‌فرماید: <span class="aya" rel="6_14" data-words="25-29">و لا تکونن من المشرکین</span>. </p> <p>در اینجا دو نکته دیگر باقی مانده که باید آنها را خاطرنشان سازیم: اول: اینکه اگر مراد از جمله‌ <span class="aya" rel="6_14" data-words="22-24">أول من أسلم</span>، اول من اسلم من بینکم-اولین کسی که از شما اسلام آورد ، باشد معنای آیه واضح است، زیرا رسول خدا قبل از همه امت، اسلام آورده. و اما اگر مراد از آن اولین کسی که اسلام آورده باشد هم چنان که ظاهر اطلاق هم همین است آن وقت معنای اولیت بحسب رتبه خواهد بود نه بر حسب زمان. <code class="page" rel="7,44"/> دوم: اینکه چون نتیجه این برهان وجوب عبودیت است و عبودیت هم نوعی خضوع و تسلیم است، از این رو لفظ اسلام را بکار برد تا اشاره‌ای بغرض از عبادت یعنی خضوع هم کرده باشد، و اگر بجای آن لفظ ایمان را به کار می‌برد این معنا استفاده نمی‌شد. </p> <p><code class="aya" rel="6_15"/> <span class="aya" rel="6_15" data-words="1-9">قل إنی أخاف إن عصیت ربی عذاب یوم عظیم</span> این دومین مسلک از همان دو نحو برهانی است که گفتیم مشرکین در اتخاذ معبود بکار می‌بردند، و آن این بود که: پرستش خدایان آنان را از شمول سخط و نزول عذابی که مترتب بر آنست ایمن می‌سازد. </p> <p>و در این آیه خدای تعالی هم همین برهان را برای اثبات توحید اقامه نموده، با این تفاوت که مخوف‌ترین و تلخ‌ترین انواع عذاب را که باید بیش از هر عذابی از آن ترسید در برهان خود اخذ کرده است و آن عذاب قیامت است که آسمانها و زمین هم از تحملش عاجزند، هم چنان که در برهان قبلی هم که برهان از طریق احتیاج بود نعمت اطعام را که بحسب نظر بدوی ضروری‌ترین حوائج انسان است اخذ نمود. </p> <p>و در اینکه فرمود: <span class="aya" rel="6_15" data-words="4-6">إن عصیت ربی</span> و نفرمود: <em>ان اشرکت بربی</em> اشاره است به مخالفت نهیی که در آیه قبل بود، یعنی: <span class="aya" rel="6_14" data-words="25-29">و لا تکونن من المشرکین</span> و اشاره مزبور، این نکته را افاده می‌کند که اگر می‌بینید پروردگار من مرا از شرک نهی فرموده از باب تعبد صرف نیست، بلکه عقل نیز بر من واجب می‌کند که تنها خدای را پرستش کنم تا از عذاب روز بزرگی که از آن بیمناکم ایمن شوم. </p> <p>با این بیان می‌توان گفت آیه مورد بحث نظیر آیه قبلی است، برای اینکه این آیه نیز نخست اقامه حجت را از راه عقل نموده، آن گاه آن را با وحی خدای سبحان تایید می‌کند (دقت فرمائید). و <span class="phrase">این خود از لطائف ایجاز قرآن کریم است که با بکار بردن کلمه: <em rel="fa_6_15_5-5" data-sentence="59:57">عصیت</em>  بجای <em>اشرکت</em> معنایی چنین وسیع را افاده می‌نماید.</span> </p> <p><code class="aya" rel="6_16"/> <span class="aya" rel="6_16" data-words="1-6">من یصرف عنه یومئذ فقد رحمه...</span> معنای این آیه روشن است و در حقیقت همان حجتی را که در آیه قبلی اقامه شده بود تتمیم می‌کند، چون از مظاهر آیه قبلی بر حسب نظر ساده و بسیط چنین برمی‌آید که رسول خدا  (ص) برای اثبات وجوب توحید پروردگار دلیل آورد به اینکه خدا او را از شرک نهی کرده، پس لازم است به یگانگی‌اش اقرار کند، شاید که از عذاب آخرت ایمن گردد. </p> <p>و چون ممکن بود اشخاص غافل و بی تدبر ایراد کنند که این نهی، مختص به تو است و خداوند به طوری که خودت ادعا می‌کنی تنها تو را از شرک نهی کرده، پس ترس از عذاب و<code class="page" rel="7,45"/> وجوب توحید هم مختص به خود تو است و این برهان تو اقتضا نمی‌کند که بر غیر تو هم توحید و دوری از شرک واجب باشد، و در حقیقت این حجت تنها علیه تو است، نه دیگران، از این جهت با جمله‌ <span class="aya" rel="6_16" data-words="1-6">من یصرف عنه یومئذ فقد رحمه</span> افاده فرمود که عذاب پروردگار اختصاص به من ندارد، بلکه عذابش مشرف و محیط بر همه است، و هیچ کس را از آن خلاصی نیست، مگر به وسیله رحمت خود او، پس بر هر انسان است که از عذاب چنین روزی بترسد، همانطوری که رسول خدا (ص) می‌ترسید. <code class="aya" rel="6_17"/> <span class="aya" rel="6_17" data-words="1-10">و إن یمسسک الله بضر فلا کاشف له إلا هو...</span> آن دو برهانی که در آیات سابق بود، یکی نمونه‌ای از خیراتی را که آدمی آرزوی دستیابی به آن را دارد ذکر می‌کرد، و دیگری نمونه‌ای از شرور را که همواره خائف و گریزان از آن است خاطرنشان می‌ساخت، و متعرض سایر انواع خیرات و شرور نبودند، با اینکه همه آنها از ناحیه خدای سبحان به آدمی می‌رسد. </p> <p>از این رو در این آیه صریحا توضیح می‌دهد که خیرات و شرور منحصر به اطعام و عذاب قیامت نیستند، بلکه خیرات و شرور دیگری نیز هست که خداوند آدمی را به آن متنعم و به این معذب می‌کند، نه کسی می‌تواند جلوی آن را بگیرد و نه این را دفع کند، آری، او است که بر هر چیز قادر است، و همین امید خیر، آدمی را وادار می‌کند که تنها او را معبود و اله خود بگیرد. </p> <p>و چون اینجا جای این توهم بود که این برهان بیش از این اقتضا ندارد که باید خدای را پرستید، و این را مشرکین هم معترف هستند<span class="footnote" rel="1" title="هر چند اساس ثنویت بودایی و برهمنی و بر این مبتنی است که چون مبدأ کل از هر گونه تحدید و تعین منزه است پس باید ملائک مقرب و قدیسین و خلاصه مظاهر او را عبادت کرد و پرستش خداوند اساسا غیر ممکن است ولی بعضی از مشرکین مکه، هم خداوند و هم شرکای او را (یعنی هر دو را) می‌پرستیدند چنان که از تلبیه حج که می‌گفتند: لبیک اللهم لبیک لا شریک لک الا شریکا هو لک تملکه و ما ملک  برمی‌آید که تلبیه عبادتی بوده است برای خداوند  (مؤلف)">*</span> و اما اینکه جز او را نباید پرستش نمود از کجا؟ خدایانی که مورد احترام آنان بوده، بزعم آنان اسبابی بودند که بین خلق و خالق وساطت و شفاعت می‌کردند، و در عالم خلقت تاثیرات نیک و بد بسزایی داشتند، روی این حساب بوده که بر خود لازم می‌دانستند، آن اسباب را به امید خیرشان و از ترس شرشان پرستش نمایند. </p> <p>از این رو خدای تعالی در مقام دفع این توهم فرمود: <span class="aya" rel="6_18" data-words="1-3">و هو القاهر...</span> تنها خدای سبحان است که قاهر و غالب بر بندگان است، کسی از مخلوقات مانند پروردگار فائق بر بندگان نیست، مخلوقات چه خودشان و چه کارهایشان و چه آثار و خواصی که دارند همه در   <code class="page" rel="7,46"/> تحت قهر و قدرت اویند، هیچ عملی از نیک و بد آنها نیست مگر اینکه به اذن و مشیت پروردگار است، در هیچ چیزی مستقل نبوده و برای خود مالک هیچ نفع و ضرر و هیچ چیز دیگری نیستند، پس‌هر خیر و شری که از افق ذات آنها سرزند، منتهی و مستند به امر و مشیت و اذن او است، استنادی که لایق به ساحت قدس و عزت او باشد. </p> <p>پس مجموع این دو آیه معنای واحدی را تکمیل می‌کند، و آن این است که: آنچه از خیر و شر به انسان می‌رسد، همه مستند به خدا است، و این استناد هم طوری است که لایق ساحت او است، در نتیجه خدای سبحان تنها معبودی است که در الوهیت متوحد و در معبودیت متفرد است، الهی و معبودی جز او نیست. </p> <p>و اما اینکه چرا از اصابت خیر و شر به <em>مس</em> که دلالت بر حقارت دارد تعبیر کرده و در باره اصابت شر فرمود: <em>ان یمسسک</em> و راجع به اصابت خیر فرمود: <em>و ان یمسسک</em> ؟ برای این بود که دلالت کند بر اینکه این خیرات و شرور در مقابل قدرت بی نهایت پروردگار-که هیچ چیز در قبال آن ایستادگی نمی‌کند و هیچ مخلوقی طاقت تحمل آن را ندارد-بسیار اندک و ناچیز است. </p> <p>و چنین بنظر می‌رسد که جمله‌ <span class="aya" rel="6_17" data-words="15-19">فهو علی کل شیء قدیر</span> که تنها در طرف اصابت خیر <span class="aya" rel="6_17" data-words="11-14">و إن یمسسک بخیر</span> ذکر شده در حقیقت بجای <em>فلا مانع یمنعه</em> و یا نظیر آن بکار رفته باشد، و بنا بر این، دلالت می‌کند بر اینکه خدای تعالی همانطوری که قادر است بر رساندن هر ضرر مفروضی، همچنین قادر است بر رسانیدن هر خیری که تصور شود، و از همین جمله علت جمله <span class="aya" rel="6_17" data-words="6-10">فلا کاشف له إلا هو</span> که دنبال اصابت شر <span class="aya" rel="6_17" data-words="1-5">و إن یمسسک الله بضر</span> ذکر شده بود نیز کشف می‌شود، زیرا همانطوری که قدرت کسی بر دفع خیرات پروردگار، مستلزم این است که به همان اندازه از خداوند سلب قدرت شود، همچنین قدرت بر دفع ضرر او نیز مستلزم چنین محذور و تالی فاسدی هست. </p> <p>و اینکه اصابت خیر و شر را در این آیه اختصاص به پیغمبر (ص) داد، نظیر اختصاصی است که در دو آیه قبل یعنی آیه‌ <span class="aya" rel="6_15" data-words="1-9">قل إنی أخاف إن عصیت ربی عذاب یوم عظیم</span> واقع شده بود، هم چنان که تعمیم در آیه بعدی‌ <span class="aya" rel="6_18" data-words="1-5">و هو القاهر فوق عباده</span> نظیر تعمیمی است که از آیه قبل‌ <span class="aya" rel="6_16" data-words="1-6">من یصرف عنه یومئذ فقد رحمه</span> استفاده می‌شد. </p> <p><code class="aya" rel="6_18"/> <span class="aya" rel="6_18" data-words="1-9">و هو القاهر فوق عباده و هو الحکیم الخبیر</span>  <span class="phrase"><em rel="fa_6_18_3-3" data-sentence="0:699">قهر</em> نوعی از غلبه را گویند، و آن این است که چیزی بر چیز دیگری چنان جلوه و ظهور کند که آن را مجبور به قبول اثری از آثار خود نماید، اثری که یا بالطبع و یا به عنایت و فرض<code class="page" rel="7,47"/> مخالف با اثر مقهور باشد، مانند ظهور آب بر آتش که آن را خاموش می‌سازد، و ظهور آتش بر آب که آن را تبخیر و یا رطوبتش را خشک می‌کند، و از آنجایی که تمامی اسباب عالم کون را، خدای تعالی ایجاد (اظهار) کرده تا وسائطی باشند برای حدوث حوادثی، و او است که مسببات را از آثار اسباب، متاثر می‌سازد و این اسباب و مسببات هر چه باشند، مجبور به قبول آثاری هستند که خداوند فعل آن را از یکی، و انفعال از آن را از دیگری خواسته است، از اینجهت می‌توان گفت: تمامی آنها مقهور خدای سبحانند و خدای سبحان قاهر بر همه آنها است.</span> </p> <h3> <span class="title" rel="6_18"><span class="phrase">معنای <em rel="fa_6_18_3-3" data-sentence="6:57">قاهر</em> بودن خدای سبحان و فرق آن با قهر و غلبه موجودات بر یکدیگر</span></span> </h3> <p> <span class="phrase">پس لفظ <em rel="fa_6_18_3-3" data-sentence="7:354">قاهر</em> از اسمایی است که هم بر خدای متعال اطلاق می‌شود، و هم بر سلسله اسباب، صادق است، الا اینکه بین قهر او و قهر اسباب فرق است، زیرا اگر غیر او بعضی بر بعضی دیگر قهر و غلبه دارند در عین حال قاهر و مقهور از جهت مرتبه وجودی، و درجه هستی، با هم برابرند، باین معنا که اگر آتش مثلا بر هیزم قهر می‌کند و آن را مشتعل می‌سازد خودش با آن هیزم، هر دو موجودی هستند طبیعی.</span> چیزی که هست، اقتضای طبع یکی، مخالف اقتضای طبع دیگری است، و اقتضای طبع آتش در تحمیل اثر خود بر هیزم، قوی‌تر است از اقتضای هیزم در تحمیل اثر خود بر آتش، و از این جهت است که آتش بر هیزم غلبه و ظهور کرده و آن را از تاثیر خود متاثر می‌سازد. </p> <p>و لیکن خدای سبحان، قهرش مانند قهر آتش بر هیزم نیست، بلکه او قاهر است به تفوق و احاطه مطلق، نه به قوی‌تر بودن در اقتضای طبیعی به این معنا که اگر ما آتش زدن و شعله‌ور ساختن چیزی از قبیل هیزم و امثال آن را به خدای سبحان نسبت دهیم معنای این نسبت ما این است که خدای سبحان هم به وجود مخصوص و محدودی که با آن وجود هیزم را ایجاد کرده و هم به خواص و کیفیاتی که به آن داده و آن را با دست قدرت خود مجهز به آن خواص نموده و هم به ایجاد آتشی که آن را طعمه خود سازد و آن آتش نیز ذات و آثارش ملک او است، و هم به اینکه نیروی مقاومت در برابر آتش را از آن سلب نموده بر آن قاهر است. </p> <p>آری، قهر خدای تعالی بر هیزم به این معنا است، نه به معنای قهر موجودات بر یکدیگر. </p> <p>چون او است که هر چیزی را در جای خود وضع کرده و از آن جمله احتراق و اشتعال را هم در هیزم قرار داده، به طوری که در برابر اراده و مشیت او قدرت سرپیچی از این امر و از سایر امور و آثاری که در آن نهاده، ندارد. برای اراده و مشیت او افقی است ما فوق هستی هیزم. </p> <p>پس اگر می‌گوییم خداوند بر بندگان قاهر است قهر او نظیر قهر بعضی از بندگان بر بعضی دیگر (که همه در عرض هم هستند) نیست، قرآن کریم این بحث ما را و هم چنین<code class="page" rel="7,48"/> نتیجه‌ای را که از آن گرفتیم تصدیق دارد، برای اینکه در دو جای این سوره یعنی در این آیه و در آیه"61"قهر را به عنوان اسمی از اسمای خدا ذکر کرده، در حالی که اگر قهر او مانند قهر بندگان بود باید به عنوان وصف ذکر می‌فرمود. </p> <p>گر چه در هر دو موضع آن را مقید به‌ <span class="aya" rel="6_18" data-words="4-5">فوق عباده</span> کرده و اتفاقا تا آنجا هم که ما یاد داریم این کلمه در جایی استعمال می‌شود که مقهور از صاحبان عقل (انس و جن و ملک) باشد، بخلاف لفظ <em>غلبه</em> که هم در آنان استعمال می‌شود و هم در غیر آنان مانند جمادات و مایعات و امثال آن، و لذا راغب هم لفظ قهر را به ذلیل ساختن که ظهورش در صاحبان عقل بیشتر است تفسیر نموده<span class="footnote" rel="1" title="مفردات راغب ص ۴۲۹">*</span> و لیکن صرف غلبه استعمال باعث نمی‌شود که این کلمه در غیر مورد صاحبان عقل به هیچ عنایتی صادق نیاید. </p> <p>خدای سبحان در این دو آیه، مساله رساندن خیر و شر را به خود نسبت داده و فرموده است: او است که به رسانیدن خیر و شر به بندگان و به اجبار و ذلیل ساختن آنان به قبول خیر و شر خود و همچنین به آنچه می‌کنند و به آثاری که دارند بر آنان قاهر است، و ما یملک آنان را، مالک و بر مقدورات آنان قادر است. و چون رساندن خیر و شر به دیگران هم نسبت داده می‌شود لذا با گفتن‌ <span class="aya" rel="6_18" data-words="6-9">و هو الحکیم الخبیر</span> قهر خود را از قهر دیگران جدا و متمیز ساخته و معلوم کرد که قهر او مانند قهر دیگران از روی جهل و گزاف نیست، و مثل دیگران در قهرش و در هیچ کار دیگرش دچار خبط و غلط نمی‌شود. </p> 
