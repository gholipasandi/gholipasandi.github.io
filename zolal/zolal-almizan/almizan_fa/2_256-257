<h3 class="ayas">سوره البقرة آیه‌های ۲۵۶ تا ۲۵۷</h3><code class="section" rel="2_256-257"/><h3>ترجمه آیات</h3> <p> <span class="trans" rel="2_256">هیچ اکراهی در این دین نیست، همانا کمال از ضلال متمایز شد، پس هر کس به طغیانگران کافر شود و به خدا ایمان آورد، بر دستاویزی محکم چنگ زده است، دستاویزی که ناگسستنی است و خدا شنوا و دانا است.  «۲۵۶» </span><span class="trans" rel="2_257">خدا سرپرست و کارساز کسانی است که ایمان آورده باشند، ایشان را از ظلمت‌ها به سوی نور هدایت می‌کند و کسانی که (به خدا) کافر شده‌اند، سرپرستشان طاغوت است که از نور به سوی ظلمت سوقشان می‌دهد، آنان دوزخیانند و خود در آن بطور ابد خواهند بود.  «۲۵۷» </span></p> <h3>بیان آیات</h3> <p>  <span class="aya" rel="2_256" data-words="1-9">لا إکراه فی الدین قد تبین الرشد من الغی</span>... <em> </em> اکراه به معنای آن است که کسی را به اجبار وادار به کاری کنند. </p> <h3> <span class="title" rel="2_256 2_257">معنای رشد و غی و فرق آن دو با هدایت و ضلالت</span> </h3> <p> <span class="phrase">کلمه <em rel="fa_2_256_7-7" data-sentence="5:486">رشد</em> که هم با ضمه <em>راء</em> و هم با ضمه <em>راء و شین</em> خوانده می‌شود به معنای رسیدن به واقع مطلب و حقیقت امر و وسط طریق است، مقابل <em rel="fa_2_256_7-7" data-sentence="192:340">رشد</em> کلمه <em>غی</em> قرار دارد، که عکس آن را معنا می‌دهد، بنا بر این <em rel="fa_2_256_7-7" data-sentence="313:262">رشد</em> و <em>غی</em> اعم از هدایت و ضلالت هستند، برای اینکه هدایت به معنای رسیدن به راهی است که آدمی را به هدف می‌رساند، و ضلالت هم (بطوری که گفته شده) نرسیدن به چنین راه است ولی ظاهرا استعمال کلمه <em rel="fa_2_256_7-7" data-sentence="560:58">رشد</em> در رسیدن به راه اصلی و وسط آن از باب انطباق بر مصداق است.</span> </p> <p>ساده‌تر بگویم: یکی از مصادیق رشد و یا لازمه معنای رشد، رسیدن به چنین راهی است، چون گفتیم رشد به معنای رسیدن به وجه امر و واقع مطلب است و معلوم است که رسیدن به واقع امر، منوط بر این است که راه راست و وسط طریق را پیدا کرده باشد، پس رسیدن به راه، یکی از مصادیق وجه الامر است. </p> <p><span class="phrase">پس حق این است که کلمه <em rel="fa_2_256_7-7" data-sentence="22:533">رشد</em> معنایی دارد و کلمه <em>هدایت</em> معنایی دیگر، الا اینکه با اعمال عنایتی خاص به یکدیگر منطبق می‌شوند، و این معنا واضح است و در آیات زیر کاملا به چشم می‌خورد: <span class="aya" rel="4_6" data-words="8-11">فإن آنستم منهم رشدا</span><span class="footnote" rel="1" title="همین که احساس کردید یتیم رشد خود را یافته سوره نساء آیه ۶&quot;">*</span> <span class="aya" rel="21_51" data-words="1-7">و لقد آتینا إبراهیم رشده من قبل</span><span class="footnote" rel="2" title="ما رشد ابراهیم را از پیش به او داده بودیم سوره انبیاء آیه ۵۱&quot;">*</span>.</span> </p> <p>و همچنین کلمه <em>غی</em> و <em>ضلالت</em> به یک معنا نیستند، بلکه هر یک برای خود معنایی جداگانه دارند، اما این دو نیز با اعمال عنایتی مخصوص، در موردی هر دو با یکدیگر منطبق می‌شوند، و به همین جهت قبلا گفتیم که <em>ضلالت</em> به معنای انحراف از راه (با در نظر داشتن هدف و مقصد) است، ولی <em>غی</em> به معنای انحراف از راه با نسیان و فراموشی هدف است، و <em>غوی</em> به کسی می‌گویند که اصلا نمی‌داند چه می‌خواهد و مقصدش چیست. </p> <h3> <span class="title" rel="2_256 2_257">نفی اکراه و اجبار در دین</span> </h3> <p> و در جمله: <span class="aya" rel="2_256" data-words="1-4">لا إکراه فی الدین</span>، دین اجباری نفی شده است، چون دین عبارت است از یک سلسله معارف علمی که معارفی عملی به دنبال دارد، و جامع همه آن معارف، یک کلمه است و آن عبارت است از <em>اعتقادات</em> ، و اعتقاد و ایمان هم از امور قلبی است که اکراه     <code class="page" rel="2,524"/> و اجبار در آن راه ندارد، چون کاربرد اکراه تنها در اعمال ظاهری است، که عبارت است از حرکاتی مادی و بدنی (مکانیکی)، و اما اعتقاد قلبی برای خود، علل و اسباب دیگری از سنخ خود اعتقاد و ادراک دارد و محال است که مثلا جهل، علم را نتیجه دهد، و یا مقدمات غیر علمی، تصدیقی علمی را بزاید. </p> <p>و در اینکه فرمود: <span class="aya" rel="2_256" data-words="1-4">لا إکراه فی الدین</span>، دو احتمال هست، یکی اینکه جمله خبری باشد و بخواهد از حال تکوین خبر دهد، و بفرماید خداوند در دین اکراه قرار نداده و نتیجه‌اش حکم شرعی می‌شود که: اکراه در دین نفی شده و اکراه بر دین و اعتقاد جایز نیست و اگر جمله‌ای باشد انشایی و بخواهد بفرماید که نباید مردم را بر اعتقاد و ایمان مجبور کنید، در این صورت نیز نهی مذکور متکی بر یک حقیقت تکوینی است، و آن حقیقت همان بود که قبلا بیان کردیم، و گفتیم اکراه تنها در مرحله افعال بدنی اثر دارد، نه اعتقادات قلبی. </p> <h3> <span class="title" rel="2_256 2_257">علت اینکه در دین اکراه نیست</span> </h3> <p> خدای تعالی دنبال جمله‌ <span class="aya" rel="2_256" data-words="1-4">لا إکراه فی الدین</span>، جمله‌ <span class="aya" rel="2_256" data-words="5-9">قد تبین الرشد من الغی</span>، را آورده، تا جمله اول را تعلیل کند، و بفرماید که چرا در دین اکراه نیست، و حاصل تعلیل این است که اکراه و اجبار-که معمولا از قوی نسبت به ضعیف سر می‌زند-وقتی مورد حاجت قرار می‌گیرد که قوی و ما فوق (البته به شرط اینکه حکیم و عاقل باشد، و بخواهد ضعیف را تربیت کند) مقصد مهمی در نظر داشته باشد، که نتواند فلسفه آن را به زیر دست خود بفهماند،  (حال یا فهم زیر دست قاصر از درک آن است و یا اینکه علت دیگری در کار است) ناگزیر متوسل به اکراه می‌شود، و یا به زیردست دستور می‌دهد که کورکورانه از او تقلید کند و... </p> <p>و <span class="phrase">اما امور مهمی که خوبی و بدی و خیر و شر آنها واضح است، و حتی آثار سوء و آثار خیری هم که به دنبال دارند، معلوم است، در چنین جایی نیازی به اکراه نخواهد بود، بلکه خود انسان یکی از دو طرف خیر و شر را انتخاب کرده و عاقبت آن را هم (چه خوب و چه بد) می‌پذیرد و دین از این قبیل امور است، چون حقایق آن روشن، و راه آن با بیانات الهیه واضح است، و سنت نبویه هم آن بیانات را روشن‌تر کرده پس معنی <em rel="fa_2_256_7-7" data-sentence="381:153">رشد</em> و <em>غی</em> روشن شده، و معلوم می‌گردد که رشد در پیروی دین و غی در ترک دین و روگردانی از آن است، بنا بر این دیگر علت ندارد که کسی را بر دین اکراه کنند.</span> </p> <h3> <span class="title" rel="2_256 2_257">دلالت آیه شریفه بر اینکه اسلام دین شمشیر و خون و اکراه و اجبار نیست</span> </h3> <p> و این آیه شریفه یکی از آیاتی است که دلالت می‌کند بر اینکه مبنا و اساس دین اسلام شمشیر و خون نیست، و اکراه و زور را تجویز نکرده، پس سست بودن سخن عده‌ای از آنها که خود را دانشمند دانسته، یا متدین به ادیان دیگر هستند، و یا به هیچ دیانتی متدین نیستند، و گفته‌اند که: اسلام دین شمشیر است، و به مساله جهاد که یکی از ارکان این دین است، <code class="page" rel="2,525"/> استدلال نموده‌اند، معلوم می‌شود. </p> <p>جواب از گفتار آنها در ضمن بحثی که قبلا پیرامون مساله <em>قتال</em> داشتیم گذشت، در آنجا گفتیم که آن قتال و جهادی که اسلام مسلمانان را به سوی آن خوانده، قتال و جهاد به ملاک زورمداری نیست، نخواسته است با زور و اکراه دین را گسترش داده، و آن را در قلب تعداد بیشتری از مردم رسوخ دهد، بلکه به ملاک حق مداری است و اسلام به این جهت جهاد را رکن شمرده تا حق را زنده کرده و از نفیس‌ترین سرمایه‌های فطرت یعنی توحید دفاع کند، و اما بعد از آنکه توحید در بین مردم گسترش یافت، و همه به آن گردن نهادند، هر چند آن دین، دین اسلام نباشد، بلکه دین یهود یا نصارا باشد، دیگر اسلام اجازه نمی‌دهد مسلمانی با یک موحد دیگری نزاع و جدال کند، پس اشکالی که آقایان کردند ناشی از بی اطلاعی و بی توجهی بوده است. </p> <h3> <span class="title" rel="2_256">آیه‌ <span class="aya" rel="2_256" data-words="1-4">لا إکراه فی الدین...</span> با آیات وجوب جهاد و قتال نسخ نشده است</span> </h3> <p> از آنچه که گذشت این معنا روشن شد که آیه مورد بحث یعنی‌ <span class="aya" rel="2_256" data-words="1-4">لا إکراه فی الدین</span> به وسیله آیه‌ای که جهاد و قتال را واجب می‌کند نسخ نشده است، و قائلین به نسخ اشتباه کرده‌اند. </p> <p><span class="phrase">یکی از شواهد بر اینکه این آیه نسخ نشده، تعلیلی است که در خود آیه است، و می‌فرماید: <span class="aya" rel="2_256" data-words="5-9">قد تبین الرشد من الغی</span>، <em rel="fa_2_256_7-7" data-sentence="160:811">رشد</em> و <em>غی</em> از هم جدا شده‌اند و معقول نیست آیه‌ای که می‌خواهد این آیه را نسخ کند فقط حکمش (حرمت) را نسخ کرده، ولی علت حکم باقی بماند و اینکه می‌بینیم علت حکم باقی مانده برای اینکه مساله روشن شدن <em rel="fa_2_256_7-7" data-sentence="413:601">رشد</em>  از <em>غی</em> در اسلام چیزی نیست که برداشته شود، پس آیه: <span class="aya" rel="9_5" data-words="5-8">فاقتلوا المشرکین حیث وجدتموهم</span><span class="footnote" rel="1" title="سوره توبه آیه ۵&quot;با مشرکین هر کجا آنها را یافتید قتال کنید ">*</span> یا آیه‌ <span class="aya" rel="2_190" data-words="1-5">و قاتلوا فی سبیل الله</span><span class="footnote" rel="2" title="سوره بقره آیه ۲۲۴&quot;و در راه خدا قتال کرده و به جنگ بپردازید ">*</span> چون نمی‌تواند در ظهور حقانیت دین اثری داشته باشد، پس آن وقت نخواهد توانست حکمی را که معلول این ظهور است بردارد، و اصلا چه ارتباطی میان آیات جهاد با آن مساله هست؟.</span> </p> <p>و به عبارتی دیگر در آیه شریفه، جمله‌ <span class="aya" rel="2_256" data-words="1-4">لا إکراه فی الدین</span> اینطور تعلیل می‌شود، که چون حق روشن است، بنا بر این قبولاندن حق روشن، اکراه نمی‌خواهد، و این معنا چیزی است که حالش قبل از نزول حکم قتال و بعد از نزول آن فرق پیدا نمی‌کند پس روشنایی حق، امری است که در هر حال ثابت است و نسخ نمی‌پذیرد. </p> <h3> <span class="title" rel="2_256 2_257">معنای <em>طاغوت</em> و موارد استعمال آن</span> </h3> <p>  <span class="aya" rel="2_256" data-words="10-19">فمن یکفر بالطاغوت و یؤمن بالله فقد استمسک بالعروة الوثقی</span>... <em> کلمه</em> طاغوت به معنای طغیان و تجاوز از حد است، ولی این کلمه، تا حدی مبالغه در طغیان را هم می‌رساند، مانند کلمه <em>ملکوت</em> و کلمه <em>جبروت</em> که مبالغه در مالکیت و جباریت است، و این کلمه در مواردی استعمال می‌شود که وسیله طغیان باشند، مانند اقسام معبودهای غیر خدا، امثال بتها و شیطانها و جن‌ها و پیشوایان ضلالت از بنی آدم، و هر متبوعی که خدای تعالی راضی به پیروی از آنها نیست، و این کلمه در مذکر و مؤنث و مفرد و تثنیه و جمع، مساوی است و تغییر نمی‌کند. </p> <p>و اگر خداوند متعال در این آیه کفر را جلوتر از ایمان ذکر کرد و فرمود: کسی که به طاغوت کفر بورزد و به خدا ایمان بیاورد برای این است که موافق ترتیبی ذکر کرده باشد که با فعل جزا مناسب است، چون فعل جزا عبارت است از استمساک به عروة الوثقی، و این استمساک عبارت است از ترک هر کار و گرفتن عروة الوثقی، پس استمساک یک <em>ترک</em>  می‌خواهد و یک <em>گرفتن</em> ، لذا باید اول کفر را ذکر می‌کرد که عبارت است از ترک، سپس ایمان را که عبارت است از اخذ، تا فعل شرط مطابق با جزای آن باشد. </p> <p>و <span class="phrase">کلمه <em>استمساک</em> که مصدر است برای فعل ماضی <em rel="fa_2_256_17-17" data-sentence="48:439">استمسک</em> به معنای چنگ زدن و چیزی را محکم چسبیدن است، و کلمه <em rel="fa_2_256_18-18" data-sentence="159:374">عروة</em> به معنای دستگیره و یا به عبارت دیگر دسته‌ای است که با آن چیزی را گرفته و بلند می‌کنند، مانند دسته کوزه و دلو و دستگیره ظرف‌های مختلف، البته گیاههای ریشه‌دار و نیز درخت‌هایی را که برگ آنها نمی‌ریزد  <em rel="fa_2_256_18-18" data-sentence="416:162">عروة</em> می‌نامند، و این کلمه در اصل به معنای <em>تعلق</em> می‌باشد و وقتی گفته می‌شود: <em>فلان عری فلانا</em> ، معنایش این است که فلانی به فلان چیز تعلق و دلبستگی دارد.</span> </p> <p>و جمله مورد بحث، یعنی‌ <span class="aya" rel="2_256" data-words="16-19">فقد استمسک بالعروة الوثقی</span> استعاره است، و می‌خواهد بفرماید: رابطه ایمان با سعادت، رابطه عروة و دستگیره ظرف با ظرف و یا با محتوای ظرف است، همانطوری که گرفتن و برداشتن ظرف، گرفتن و برداشتنی مطمئن نیست مگر وقتی که دستگیره آن را بگیریم، به همان‌سان سعادت حقیقی امرش مستقر نمی‌شود، و امیدی به رسیدن به آن نیست مگر اینکه به خدا ایمان آورده و به طاغوت کفر بورزیم. </p> <p> <span class="aya" rel="2_256" data-words="20-26">لا انفصام لها و الله سمیع علیم</span>. </p> <p><span class="phrase">کلمه <em rel="fa_2_256_21-21" data-sentence="5:327">انفصام</em> به معنای انقطاع و انکسار است، و این جمله در واقع جمله حالیه است از <em rel="fa_2_256_18-18" data-sentence="131:246">عروة</em> که معنای عروة الوثقی را تاکید می‌کند و به دنبالش می‌فرماید: خدا شنوایی دانا است ، چون ایمان و کفر هم متعلق به قلب و هم متعلق به زبان (هر دو) است، پس خدای<code class="page" rel="2,527"/> آگاه به آن، هم به شنوایی ستوده می‌شود و هم به دانایی.</span> </p> <p><code class="aya" rel="2_257"/> <span class="aya" rel="2_257" data-words="1-5">الله ولی الذین آمنوا یخرجهم</span>...  </p><h3> <span class="title" rel="2_257 2_256">چند قول در باره مراد از ظلمت و نور و اخراج از ظلمت به نور و بعکس</span> </h3> <p> در سابق پاره‌ای مطالب در معنای اخراج از نور به ظلمت گذشت، و در آنجا گفتیم که این اخراج و معانی دیگری نظیر آن، اموری است حقیقی و واقعی، و بر خلاف توهم بسیاری از مفسرین و دانشمندان از باب مجازگویی نیست، و قرآن نمی‌خواهد اعمال ظاهری را که عبارت است از عده‌ای حرکات و سکنات بدنی، و نیز نتایج خوب و بد آن را تشبیه به نور و ظلمت بکند. </p> <p>این عده گفته‌اند: اعتقاد درست و حق، از این نظر نور خوانده شده که باعث از بین رفتن ظلمت جهل و حیرت شک و اضطراب قلب می‌شود، عمل صالح هم از این جهت نور است که رشد آن روشن، و اثرش در سعادت آدمی واضح است، هم چنان که نور حقیقی هم همین طور است و ظلمت هم عبارت است از جهل و شک و تردید و عمل زشت و همه اینها از باب مجاز است. </p> <p>و این اخراج از ظلمات به نور، که در آیه شریفه به خدای تعالی نسبت داده، مثل اخراج از نور به ظلمت است که به طاغوت نسبت داده، خود این عقاید و اعمال است، نه اینکه خدای تعالی ما ورای این عقائد و اعمال، کاری دیگر داشته باشد، مثلا دست کسی را بگیرد و از ظلمت بیرون آورد، برای اینکه ما به غیر از این اعمال، نه فعلی و نه غیر فعلی از خدا به نام اخراج، و اثر فعلی از خدا به نام نور و ظلمت و غیر آن دو سراغ نداریم، این بود نظریه دسته‌ای از مفسرین و دانشمندان. جمعی دیگر گفته‌اند: خدا کارهایی از قبیل اخراج از ظلمات به نور و دادن حیات و وسعت و رحمت و امثال آن دارد که آثاری از قبیل نور و ظلمت و روح و رحمت و نزول ملائکه، بر فعل او مترتب می‌شود، و لیکن فهم و مشاعر ما نمی‌تواند فعل خدا را درک کند، ولی چون خدا از چنین افعالی خبر داده، به آن ایمان داریم، و چون خدا هر چه می‌گوید حق است بدین جهت به وجود این امور معتقدیم، و آنها را فعل خدا می‌دانیم، هر چند که احاطه و آگاهی به آن نداشته باشیم. </p> <p>لازمه این گفتار هم مانند گفتار سابق، این است که الفاظ نامبرده، یعنی امثال نور و ظلمت و اخراج، بطور استعاره و مجاز استعمال شده باشد، فرقی که بین این دو قول هست این است که بنا بر قول اول، مصداق نور و ظلمت و امثال آن، خود اعمال و عقائد هستند، ولی بنا بر قول دوم، اموری خارج از اعمال و عقائدند، که فهم ما قادر بر درک آنها نیست، و نمی‌تواند<code class="page" rel="2,528"/> بفهمد چیست. </p> <p>و این دو قول (هر دو) از راه راست منحرف هستند، یکی به سوی افراط منحرف شده و دیگری به سوی تفریط. </p> <p>حق مطلب‌این است که اینگونه اموری که خدا از آنها خبر داده که بندگان هنگام اطاعت و معصیت آنها را ایجاد می‌کنند، اموری حقیقی و واقعی هستند، مثلا اگر می‌فرماید که بنده مطیع را از ظلمت به سوی نور، و گناهکار را از نور به سوی ظلمت می‌بریم، نخواسته است مجازگویی کند، الا اینکه این نور و ظلمت چیزی جدای از اطاعت و معصیت نیست، بلکه همواره با آنها است، و در باطن اعمال ما قرار دارد و ما قبلا در این باره سخن گفتیم. </p> <p>و این معنا با دو جمله مورد بحث، کنایه از هدایت خدا و اضلال طاغوت باشد، منافات ندارد، چون در بحث مربوط به کلام و سخن گفتن خدا گفتیم: صحبت در مساله مورد بحث در دو مقام است: در مقام اول در این زمینه بحث می‌کنیم که آیا نور و ظلمت و کلماتی شبیه اینها که در کلام خدای تعالی آمده، در معانی مجازی استعمال شده و صرفا تشبیهی است که در این عالم هیچ حقیقت ندارد؟ و یا آنکه استعمال حقیقی است؟ چون در این عالم معنای حقیقی دارند. </p> <p>و در مقام دوم سؤال می‌شود از اینکه به فرض آنکه قبول کنیم معانی حقیقی دارند، آیا استعمال این کلمات در آن معانی، مثلا استعمال کلمه نور در آن حقیقتی که منظور است یعنی در حقیقت هدایت، استعمال لفظ در معنای حقیقی است و یا استعمال در معنای مجازی است؟ و به هر حال پس دو جمله مورد بحث یعنی جمله‌ <span class="aya" rel="2_257" data-words="5-9">یخرجهم من الظلمات إلی النور</span> و جمله‌ <span class="aya" rel="2_257" data-words="15-19">یخرجونهم من النور إلی الظلمات</span> کنایه از هدایت و ضلالت می‌باشند، و گرنه لازم می‌آید که هر مؤمن و کافری، هم در نور باشد و هم در ظلمت، مؤمن قبل از آنکه به فضای نور برسد در ظلمت باشد، و کافر قبل از رسیدن به فضای ظلمانی کفر، در نور باشد، و قبل از رسیدن به این دو فضا، یعنی دوران کودکی، هم در نور باشد و هم در ظلمت، و وقتی به حد تکلیف می‌رسد اگر ایمان بیاورد به سوی نور در آید، و اگر کافر شود به سوی ظلمت در آید و معلوم است که چنین سخنی صحیح نیست. </p> <p>لیکن ممکن است این گفتار را تصحیح کرد و چنین گفت که: انسان از همان آغاز خلقت، دارای نوری فطری است که نوری است اجمالی، اگر مراقب او باشند ترقی می‌کند، و تفصیل می‌پذیرد، چون در همان اوان خلقت نسبت به معارف حقه و اعمال صالح به تفصیل نور ندارد، بلکه در ظلمت است، چون تفصیل این معارف برای او روشن نشده، پس نور و ظلمت به<code class="page" rel="2,529"/> این معنا با هم جمع می‌شوند، و اشکالی هم ندارد، مؤمن فطری که دارای نور فطری و ظلمت دینی است، وقتی در هنگام بلوغ ایمان می‌آورد، به تدریج از ظلمت دینی به سوی نور معارف و اطاعتهای تفصیلی خارج می‌شود و اگر کافر شود از نور فطریش به سوی ظلمت تفصیلی کفر و معصیت بیرون می‌شود. و اگر در آیه شریفه کلمه نور را مفرد و کلمه ظلمت را جمع آورده، و فرموده: <span class="aya" rel="2_257" data-words="5-9">یخرجهم من الظلمات إلی النور</span> و <span class="aya" rel="2_257" data-words="15-19">یخرجونهم من النور إلی الظلمات</span> اشاره به این است که حق همیشه یکی است، و در آن اختلاف نیست، هم چنان که باطل متشتت و مختلف است و هیچ وقت وحدت ندارد. </p> <p>هم چنان که در جای دیگر فرموده: <span class="aya" rel="6_153" data-words="1-12">و أن هذا صراطی مستقیما فاتبعوه و لا تتبعوا السبل فتفرق بکم</span>.<span class="footnote" rel="1" title="همانا صراط و راه من این است در حالی که صراطی است مستقیم، پس از آن پیروی کنید و به راههای مختلف دیگر نروید که متفرق خواهید گشت سوره انعام آیه ۱۵۳&quot;">*</span> </p><h3>بحث روایتی‌ <span class="title" rel="2_256"> (در شان نزول آیه‌ <span class="aya" rel="2_256" data-words="1-4">لا إکراه فی الدین</span> و روایتی در باره مراد از ظلمات و نور در آیه). </span> </h3> <p> در کتاب الدر المنثور است که ابو داود، و نسایی، و ابن منذر، و ابن ابی حاتم، و نحاس، در کتاب ناسخ و ابن منده در غرائب شعب، و ابن حیان و ابن مردویه، و بیهقی در کتاب سنن، و ضیاء در کتاب مختار، همگی از ابن عباس روایت کرده‌اند که گفت: قبل از اسلام در بین اهل مدینه رسم چنین بود که اگر بچه زنی زنده نمی‌ماند نذر می‌کرد که هر گاه بچه‌ای برای او بماند او را یهودی کند، در نتیجه بعد از اسلام و هنگامی که قبیله بنی النضیر مامور شدند از مدینه کوچ کنند عده‌ای از این افراد در بین آنها بودند، مردم مدینه گفتند: ما نمی‌گذاریم فرزندانمان یهودی بمانند، و با بنی النضیر کوچ کنند، در اینجا بود که آیه: <span class="aya" rel="2_256" data-words="1-4">لا إکراه فی الدین</span> نازل شد.<span class="footnote" rel="2" title="تفسیر الدر المنثور ج ۱ ص ۳۲۹">*</span> مؤلف: این معنا به اسناد و طرقی دیگر از سعید بن جبیر و شعبی نقل شده است. </p> <p>و نیز در آن کتاب (تفسیر الدر المنثور) آمده که عبد بن حمید، و ابن جریر، و ابن منذر، از مجاهد روایت کرده‌اند که گفته است: بنی النضیر عده‌ای از مردان قبیله اوس را در کودکیشان شیر داده بودند، بعد از آنکه رسول خدا ص امر فرمود تا از مدینه کوچ نموده و جلای وطن کنند، این فرزندان شیری اوسی گفتند: ما هم با قبیله بنی النضیر کوچ     <code class="page" rel="2,530"/> می‌کنیم، و به دین ایشان در می‌آئیم، مردم مدینه این عده را از این کار بازداشته و آنان را به زور وادار به گفتن لا اله الا اللَّه و پذیرفتن اسلام کردند، و آیه شریفه: <span class="aya" rel="2_256" data-words="1-4">لا إکراه فی الدین</span> در باره آنان نازل شد.<span class="footnote" rel="1" title="تفسیر الدر المنثور ج ۱ ص ۳۲۹">*</span> مؤلف: این معنا از طریق دیگر هم روایت شده، و با مضمون روایت قبلی (که داشت: زنانی از اهل مدینه چنین نذر می‌کردند) منافات ندارد. </p> <p>و نیز در تفسیر الدر المنثور است که ابن اسحاق و ابن جریر از ابن عباس روایت کرده‌اند که در تفسیر آیه: <span class="aya" rel="2_256" data-words="1-4">لا إکراه فی الدین</span> گفته است: این جمله در باره مردی از اهل مدینه و از قبیله بنی سالم بن عوف بنام حصین نازل شد، که دو فرزند نصرانی داشت، و خودش مردی مسلمان بود، به رسول خدا ص عرض کرد: آیا می‌توانم آن دو را مجبور به پذیرفتن اسلام کنم، چون حاضر نیستند غیر از نصرانیت دینی دیگر را بپذیرند؟ در پاسخ او آیه‌ <span class="aya" rel="2_256" data-words="1-4">لا إکراه فی الدین</span> نازل شد. </p> <p>و <span class="phrase">در کافی از امام صادق ع روایت آورده که فرمود: مراد از <em>نور</em> آل محمد، و مراد از <em rel="fa_2_257_7-7" data-sentence="85:227">ظلمات</em> دشمنان ایشان هستند.<span class="footnote" rel="2" title="تفسیر برهان ج ۱ ص ۲۴۴ و تفسیر عیاشی ج ۱ ص ۱۳۹ نقل شده است">*</span> مؤلف: این روایت می‌خواهد کلی نور و ظلمت را بر مصداق تطبیق کند، و یا از باب تاویل و بیان باطن آیه است.</span> </p> 
