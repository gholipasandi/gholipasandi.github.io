<h2 class="sura">سوره بروج مکی است و بیست و دو آیه دارد </h2><h3 class="ayas">سوره البروج آیه‌های ۱ تا ۲۲</h3><code class="section" rel="85_1-22"/><h3>ترجمه آیات</h3> <p> <span class="trans" rel="85_0">به نام خدای رحمان و رحیم.  </span><span class="trans" rel="85_1">سوگند به آسمان دارای برجهای بسیار.  «۱» </span><span class="trans" rel="85_2">و به روز موعود.  «۲» </span><span class="trans" rel="85_3">و به همه بینندگان آن روز و به خود آن روز که مشهود همه می‌شود.  «۳» </span><span class="trans" rel="85_4">که هلاک شدند ستمگرانی که برای سوزاندن مؤمنین چاله‌هایی پر از آتش می‌ساختند.  «۴» </span><span class="trans" rel="85_5"><code class="page" rel="20,412"/> آتشی که برای گیراندنش وسیله‌ای درست کرده بودند.  «۵» </span><span class="trans" rel="85_6">در حالی که خودشان برای تماشای ناله و جان دادن و سوختن مؤمنین بر لبه آن آتش می‌نشستند.  «۶» </span><span class="trans" rel="85_7">و خود نظاره‌گر جنایتی بودند که بر مؤمنین روا می‌داشتند.  «۷» </span><span class="trans" rel="85_8">در حالی که هیچ نقطه ضعفی و تقصیری از مؤمنین سراغ نداشتند بجز اینکه به خدا ایمان آورده بودند.  «۸» </span><span class="trans" rel="85_9">خدای مقتدر حمیدی که ملک آسمانها و زمین از آن اوست و خدا بر همه چیز شاهد و نظاره‌گر است.  «۹» </span><span class="trans" rel="85_10">محققا این ستمگران و همه ستمگران روزگار که مؤمنین و مؤمنات را گرفتار می‌کنند و بعدا از کرده خود پشیمان هم نمی‌شوند عذاب جهنم در پیش دارند و عذابی سوزاننده.  «۱۰» </span><span class="trans" rel="85_11">محققا کسانی که ایمان آورده و اعمال شایسته می‌کنند باغهایی در پیش دارند که نهرها از زیر درختانش جاری است و این خود رستگاری بزرگ است.  «۱۱» </span><span class="trans" rel="85_12">و محققا دستگیر کردن پروردگار تو بسیار سخت است.  «۱۲» </span><span class="trans" rel="85_13">آری اوست آغازگر پیدایش عالم و او است که بعد از فنای آن، دوباره اعاده‌اش می‌دهد.  «۱۳» </span><span class="trans" rel="85_14">و آمرزگار و محبوب و مهربان هم او است.  «۱۴» </span><span class="trans" rel="85_15">صاحب عرش پر عظمت.  «۱۵» </span><span class="trans" rel="85_16">و تنها کسی است که هر چه بخواهد می‌کند.  «۱۶» </span><span class="trans" rel="85_17">آیا داستان لشکریان را شنیده‌ای؟.  «۱۷» </span><span class="trans" rel="85_18">لشکریان فرعون و ثمود.  «۱۸» </span><span class="trans" rel="85_19">کفار قوم تو از سرنوشت آنان پند نخواهند گرفت چون تکذیب خوی آنان شده است.  «۱۹» </span><span class="trans" rel="85_20">و خدای تعالی از خارج وجودشان محیط به وجودشان است.  «۲۰» </span><span class="trans" rel="85_21">و این قرآن افسانه نیست بلکه قرآنی است مجید.  «۲۱» </span><span class="trans" rel="85_22">که در لوح محفوظ جای دارد.  «۲۲» </span></p>                                         <h3>بیان آیات‌ <span class="title" rel="85_4 85_1 85_2 85_3 85_5 85_6 85_7 85_8 85_9 85_10 85_11 85_12 85_13 85_14 85_15 85_16 85_17 85_18 85_19 85_20 85_21 85_22">اشاره به مضامین سوره مبارکه بروج</span> </h3> <p> این سوره مشتمل بر انذار و بشارت است، و در آن به سختی کسانی را انذار کرده که مردان و زنان مسلمان را به جرم اینکه به خدا ایمان آورده‌اند شکنجه می‌کنند، نظیر مشرکین<code class="page" rel="20,413"/> مکه که با گروندگان به رسول خدا (ص) چنین می‌کردند، آنان را شکنجه می‌کردند تا از دین اسلام به شرک سابق خود برگردند، بعضی از این مسلمانان صبر می‌کردند و برنمی‌گشتند و لو شکنجه به هر جا که خواست برسد، و بعضی برگشته مرتد می‌شدند، و اینها افرادی بودند که ایمانی ضعیف داشتند هم چنان که دو آیه‌ <span class="aya" rel="29_10" data-words="1-16">و من الناس من یقول آمنا بالله فإذا أوذی فی الله جعل فتنة الناس کعذاب الله</span><span class="footnote" rel="1" title="و بعضی از مردم کسانیند که می‌گویند به خدا ایمان آوردیم ولی همین که در راه خدا شکنجه می‌شدند فتنه مردم را نظیر عذاب خدا می‌پنداشتند سوره عنکبوت، آیه ۱۰">*</span>، <span class="aya" rel="22_11" data-words="1-20">و من الناس من یعبد الله علی حرف فإن أصابه خیر اطمأن به و إن أصابته فتنة انقلب علی وجهه</span><span class="footnote" rel="2" title="و بعضی از مردم کسانیند که خدا را به ظاهر و به زبان می‌پرستند نه به حقیقت از این رو هر گاه خیر و نعمتی برسد اطمینان خاطر پیدا می‌کنند و اگر شر و فقر و آفتی برسد، از خدا رو بگردانند سوره حج، آیه ۱۱">*</span>. به وضع آنان اشاره می‌کند. </p> <p><span class="phrase">خدای سبحان در این آیات قبل از این مطالب اشاره‌ای به <em rel="fa_85_4_2-3" data-sentence="52:250">اصحاب اخدود</em>  می‌کند، و این خود تشویق مؤمنین به صبر در راه خدای تعالی است، دنبال این داستان اشاره‌ای هم به سرگذشت لشکریان فرعون و ثمود دارد، و این مایه دلخوشی رسول خدا (ص) و وعده نصرت به آن جناب و تهدید مشرکین است، و این سوره به شهادت سیاق آیاتش در مکه نازل شده.</span> </p> <h3> <span class="title" rel="85_1 85_2 85_3 85_4 85_5 85_6 85_7 85_8 85_9 85_10 85_11 85_12 85_13 85_14 85_15 85_16 85_17 85_18 85_19 85_20 85_21 85_22">مراد از ذات البروج بودن آسمان</span> </h3> <p> <code class="aya" rel="85_1"/> <span class="aya" rel="85_1" data-words="1-4">و السماء ذات البروج</span> <span class="phrase">کلمه <em rel="fa_85_1_4-4" data-sentence="5:675">بروج</em> جمع برج است، و <em rel="fa_85_1_4-4" data-sentence="74:647">برج</em> به معنای هر چیز پیدا و ظاهر است، و اگر بیشتر در کاخهای عالی استعمال می‌شود، برای این است که کاخها در نظر تماشا کنندگان و بینندگان ظاهر و هویدا است، ساختمان استوانه‌ای شکلی که در چارگوشه قلعه‌ها برای دفاع می‌سازند نیز برج نامیده می‌شود، و همین معنا منظور آیه است چون می‌فرماید: <span class="aya" rel="15_16-17" data-words="1-15">و لقد جعلنا فی السماء بروجا و زیناها للناظرین، و حفظناها من کل شیطان رجیم</span><span class="footnote" rel="3" title="ما برای بنای آسمان برجها قرار دادیم، و آسمان را برای نظر کنندگان زینت داده، آن را از هر شیطانی رانده شده حفظ کردیم سوره حجر، آیه ۱۷">*</span>، پس مراد از کلمه  <em rel="fa_85_1_4-4" data-sentence="734:27">بروج</em> موضع ستارگان در آسمان است.</span> </p> <p>با این بیان روشن می‌شود اینکه بعضی<span class="footnote" rel="4" title="تفسیر روح المعانی، ج ۳۰، ص ۸۵">*</span> از مفسرین بروج را به دوازده برج اصطلاحی علم نجوم معنا کرده‌اند، درست نیست. </p> <p>         <code class="page" rel="20,414"/> و در آیه مورد بحث سوگند به آسمانی یاد شده که به وسیله برجها محفوظ می‌شود، و مناسبت این سوگند با قصه‌ای که به زودی بدان اشاره می‌کند، و با وعده و وعیدی که می‌دهد بر کسی پوشیده نماند، و ما به زودی به این مناسبت اشاره می‌کنیم. </p> <p><code class="aya" rel="85_2"/> <span class="aya" rel="85_2" data-words="1-3">و الیوم الموعود</span> <span class="phrase">این جمله عطف است بر کلمه <em rel="fa_85_1_2-2" data-sentence="25:145">السماء</em> ، یعنی سوگند به آسمان دارای برجها، و  سوگند به روز موعود که منظور از آن روز قیامتی است که خدای تعالی وعده داده در آن روز میان بندگانش داوری کند.</span> </p> <h3> <span class="title" rel="85_3">مقصود از <em>شاهد</em> در <span class="aya" rel="85_3" data-words="1-4">و شاهد و مشهود</span> رسول اللَّه (صلی اللَّه علیه و آله و سلم) و مراد از <em>مشهود</em> شکنجه‌های کفار به مؤمنین و ثواب و کیفر اخروی هر کدام است</span> </h3> <p> <code class="aya" rel="85_3"/> <span class="aya" rel="85_3" data-words="1-4">و شاهد و مشهود</span> <span class="phrase">این دو کلمه نیز عطف بر <em rel="fa_85_1_2-2" data-sentence="23:275">سماء</em> است، و همه این مذکورات سوگند بعد از سوگند است بر مطلبی که می‌خواهد در این سوره بیان کند، و آن-همانطور که اشاره کردیم-تهدید شدید است به کسانی که مؤمنین را فریب می‌دهند و یا شکنجه می‌کنند که چرا ایمان آورده‌اید، و نیز وعده جمیلی است به کسانی که ایمان آورده و عمل صالح می‌کنند.</span> </p> <p>پس گویا فرموده: سوگند می‌خورم به آسمان دارای بروج که شیطانها به وسیله آن رانده می‌شوند، که خدا کید شیطانها و اولیای کافرشان را از ایمان مؤمنین دفع می‌کند، و سوگند می‌خورم به روز موعودی که هر انسانی به جزای اعمالش می‌رسد، و سوگند می‌خورم به شاهدی که اعمال این کفار را و رفتارشان با مؤمنین را می‌بینند، و سوگند می‌خورم به آینده مشهودی که همه آن را به زودی خواهند دید که آن افرادی که مؤمنین را اذیت می‌کنند چنین و چنان می‌شوند، تا آخر دو آیه. </p> <p>از اینجا روشن می‌گردد که شهادت در دو کلمه <em>شاهد</em> و <em>مشهود</em> به یک معنا است، و آن عبارت است از حاضر بودن و به چشم خود دیدن، نه به معنای اقامه شهادت، برای اینکه اگر به آن معنا می‌بود جا داشت بفرماید: <em>و مشهود علیه</em> چون شهادت به این معنا حتما باید با حرف علی متعدی شود. </p> <p>بنا بر این، کلمه <em>شاهد</em> قابل انطباق است بر رسول خدا (ص)، برای اینکه آن جناب امروز شاهد اعمال امت است، و فردای قیامت بدانچه دیده شهادت می‌دهد. و کلمه <em>مشهود</em> هم قابل انطباق است با شکنجه‌ای که کفار به این مؤمنین می‌دادند، و وضعی که در آخرت به خود می‌گیرند، و یا به عبارتی جزای آن رفتار، و یا به عبارتی دیگر آنچه در روز قیامت برای این ظالمان و مظلومان رخ می‌دهد، چه ثواب و چه عقاب. و بنا بر این احتمال نکره آمدن این دو کلمه به منظور تعظیم بوده و خواسته است<code class="page" rel="20,415"/> بفهماند، شاهد و مشهودی که از حیطه تعریف بیرون است. </p> <h3> <span class="title" rel="85_3">اقوال عدیده مفسرین در باره مراد از <span class="aya" rel="85_3" data-words="2-4">شاهد و مشهود</span> </span> </h3> <p> مفسرین در تفسیر <em>شاهد</em> و <em>مشهود</em> سخنان بسیار دارند که بعضی آنها را تا سی وجه شمرده‌اند، از قبیل اینکه بعضی<span class="footnote" rel="1" title="تا رسول شهید بر شما باشد سوره حج، آیه ۷۸">*</span> گفته‌اند: شاهد روز جمعه، و مشهود روز عرفه است. یا شاهد روز عید قربان و مشهود روز عرفه است. و یا شاهد روز عرفه و مشهود روز قیامت است. </p> <p>یا شاهد فرشته است که علیه انسان شهادت می‌دهد و مشهود روز قیامت است. و یا اینکه شاهد گواهانند که علیه مردم شهادت می‌دهند و مشهود مردمی هستند که علیه‌شان شهادت داده شده. </p> <p>و یا اینکه شاهد امت اسلام و مشهود سایر امت‌ها هستند. و یا شاهد اعضای بنی آدم و مشهود خود آدمی است. و یا شاهد حجر الاسود و مشهود حاجیان هستند. و یا شاهد شب و روزها و مشهود بنی آدم است. و یا شاهد انبیا و مشهود محمد (ص) است، و یا شاهد خدای سبحان و مشهود کلمه لا اله الا اللَّه است. </p> <p>و یا اینکه شاهد خلق و مشهود حق است. یا شاهد خدای تعالی و مشهود روز قیامت است. یا شاهد آدم و ذریه او، و مشهود روز قیامت است. یا شاهد روز ترویه، و مشهود روز عرفه است و یا روز دوشنبه و روز جمعه است. و یا اینکه شاهد مقربین، و مشهود علیین هستند. </p> <p>و یا شاهد طفل در داستان اخدود است که به مادرش گفت صبر کن که تو بر حقی، و مشهود خود واقعه است. و یا اینکه شاهد ملائکه دنبال‌رو و نویسنده اعمال، و مشهود قرآن فجر است، و اقوال دیگری از این قبیل<span class="footnote" rel="2" title="مجمع البیان، ج ۱۰، ص ۴۶۶">*</span>. </p> <p>و اکثر این اقوال-به طوری که ملاحظه می‌کنید-مبنی بر این است که شهادت را به معنای ادای شهادت بگیریم. و بعضی مبنی بر این است که برای شاهد و مشهود دو معنا قائل شویم، و خواننده محترم ضعف این دو اساس را به دست آورد و توجه فرمود که: مناسب‌تر با سیاق این است که این دو کلمه را به معنای مشاهده بگیریم، هر چند که مستلزم شهادت به معنای ادا در روز قیامت هم باشد، و شاهد قابل انطباق بر رسول خدا (ص) نیز باشد. </p> <p>و چطور ممکن است منطبق نباشد با اینکه خود خدای تعالی او را شاهد خوانده و فرموده: <span class="aya" rel="33_45" data-words="1-10">یا أیها النبی إنا أرسلناک شاهدا و مبشرا و نذیرا</span><span class="footnote" rel="3" title="هان ای پیامبر ما تو را به عنوان شاهد و مبشر و نذیر فرستاده‌ایم سوره احزاب، آیه ۴۵">*</span>، و نیز او را شهید خوانده و فرموده:     <code class="page" rel="20,416"/> <span class="aya" rel="22_78" data-words="28-31">لیکون الرسول شهیدا علیکم</span><span class="footnote" rel="1" title="روح المعانی، ج ۳۰، ص ۹۰">*</span> و خواننده توجه فرمود که گفتیم شهادت بر اعمال از ناحیه شاهدان اعمال چه معنا دارد. </p> <p>در این سوگندها جواب حذف شده، چون با بودن آیه‌ <span class="aya" rel="85_10" data-words="1-6">إن الذین فتنوا المؤمنین و المؤمنات</span>... <span class="aya" rel="85_11" data-words="13-15">ذلک الفوز الکبیر</span>، احتیاجی به ذکر آن نبود، و آیه‌ <span class="aya" rel="85_4" data-words="1-3">قتل أصحاب الأخدود...</span>، هم اشعار به آن داشت، و خواننده این آیات می‌فهمد که تقدیر کلام چنین است: به آسمان دارای برجها و به روز موعود و به شاهد و مشهود سوگند که آزار دهندگان مؤمنین عذابی در جهنم دارند، و خداوند مؤمنین صالح را اگر خلوص به خرج دهند موفق به صبر می‌کند، و در حفظ ایمانشان از کید دشمنان یاریشان می‌فرماید، همانطور که در داستان اخدود کرد . </p> <h3> <span class="title" rel="85_4"><span class="phrase">مراد از <em rel="fa_85_4_2-3" data-sentence="8:80">اصحاب الاخدود</em> و معنای‌ <span class="aya" rel="85_4" data-words="1-3">قتل أصحاب الأخدود</span></span> </span> </h3> <p> <code class="aya" rel="85_4"/> <span class="aya" rel="85_4" data-words="1-3">قتل أصحاب الأخدود</span> در این آیه به داستان اخدود اشاره می‌کند تا زمینه را برای آیات بعدی که می‌فرماید: <span class="aya" rel="85_10" data-words="1-3">إن الذین فتنوا...</span> فراهم سازد، و به هیچ وجه جواب قسم نیست. </p> <p>و <span class="phrase">کلمه <em rel="fa_85_4_3-3" data-sentence="5:207">اخدود</em> به معنای شکاف بزرگ زمین است، و <em rel="fa_85_4_2-3" data-sentence="91:155">اصحاب اخدود</em> جباران ستمگری بودند که زمین را می‌شکافتند و آن را پر از آتش نموده، مؤمنین را به جرم اینکه ایمان دارند در آن می‌انداختند، و تا آخرین نفرشان را می‌سوزاندند.</span> </p> <p><span class="phrase">پس جمله قتل... نفرین بر آنان است، نه اینکه خواسته باشد خبر دهد، و منظور از  <em rel="fa_85_4_1-1" data-sentence="76:38">قتل</em> ، لعنت و طرد از درگاه خدای تعالی است.</span> </p> <p><span class="phrase">بعضی<span class="footnote" rel="2" title="و خلاصه اینکه همه مشرکین معطله هستند و خدا را در تدبیر عالم هیچکاره می‌دانند،  &lt;em&gt;مترجم&lt;/em&gt; ">*</span> گفته‌اند: مراد از <em rel="fa_85_4_2-3" data-sentence="177:175">اصحاب اخدود</em> مردان و زنان مؤمنی هستند که در آن قوم سوخته شدند، و جمله <em rel="fa_85_4_1-1" data-sentence="297:105">قتل</em> می‌خواهد خبر دهد که این مردان و زنان به وسیله سوختن در آتش کشته شدند، نه اینکه بخواهد بر آنان نفرین کند.</span> لیکن این نظریه ضعیف است، به دلیل اینکه بر حسب ظاهر ضمیرهای‌ <span class="aya" rel="85_6" data-words="1-3">إذ هم علیها</span> و <span class="aya" rel="85_7" data-words="2-5">هم علی ما یفعلون</span> و <span class="aya" rel="85_8" data-words="2-3">ما نقموا</span> به اصحاب اخدود برمی‌گردد، و مراد از این ضمائر و مخصوصا دومی و سومی جباران ستمگری هستند که ناقم و شکنجه‌گر بودند، نه مؤمنین شکنجه شده. </p> <p><code class="aya" rel="85_5"/> <span class="aya" rel="85_5" data-words="1-3">النار ذات الوقود</span> <span class="phrase">کلمه <em rel="fa_85_5_1-1" data-sentence="5:316">النار</em> بدل است از کلمه <em rel="fa_85_4_3-3" data-sentence="76:285">اخدود</em> ، در نتیجه معنا چنین می‌شود قتل     <code class="page" rel="20,417"/> اصحاب النار <em>، و کلمه</em> وقود به معنای آتش‌گیرانه است، حال چه کبریت باشد و چه هیزم و چه چیز دیگر، و اگر نار را به وصف <em rel="fa_85_5_3-3" data-sentence="331:72">وقود</em> توصیف کرد برای اشاره به عظمت امر آن آتش و شدت اشتعال و افروختگی آن بود.</span> </p> <p><code class="aya" rel="85_6"/> <span class="aya" rel="85_6" data-words="1-4">إذ هم علیها قعود</span> یعنی در حالی که خود ستمکاران لب آتش و پیرامون آن نشسته بودند تا سوخته شدن مؤمنین را نظاره کنند. </p> <p><code class="aya" rel="85_7"/> <span class="aya" rel="85_7" data-words="1-7">و هم علی ما یفعلون بالمؤمنین شهود</span> یعنی حاضر بودند و عمل سوزاندن و سوخته شدن مؤمنین را مشاهده می‌کردند. </p> <p><code class="aya" rel="85_8"/> <span class="aya" rel="85_8" data-words="1-8">و ما نقموا منهم إلا أن یؤمنوا بالله</span> کلمه <em>نقم</em> -به فتحه نون و قاف-به معنای کراهت شدید است، می‌فرماید نفرتشان از مؤمنین فقط برای این بود که به خدا ایمان داشتند، و به خاطر همین داشتن ایمان، ایشان را سوزاندند. </p> <h3> <span class="title" rel="85_1 85_2 85_3 85_4 85_5 85_6 85_7 85_8 85_9 85_10 85_11 85_12 85_13 85_14 85_15 85_16 85_17 85_18 85_19 85_20 85_21 85_22">آنچه آوردن اوصاف: عزیز، حمید، مالکیت سماوات و ارض و شهید بودن بر هر چیز برای خداوند در آیه: و ما نقموا منهم... افاده می‌کند</span> </h3> <p> <code class="aya" rel="85_9"/> <span class="aya" rel="85_8-9" data-words="9-22">العزیز الحمید، الذی له ملک السماوات و الأرض و الله علی کل شیء شهید</span> اوصافی که در این آیه برای اسم جلاله-اللَّه-آورده به حجت و دلیل حقانیت مؤمنین و مظلومیت آنان، و بر باطل بودن جباران که بر خدا جرأت نموده، دست به چنان جنایاتی زدند، اشاره دارد و می‌فهماند که به زودی خدای تعالی به آنان جزای خیر، و به اینان عذاب دوزخ می‌چشاند. </p> <p>برای اینکه خدای تعالی اللَّه عزیز حمید است، غالبی است شکست ناپذیر علی الاطلاق، و در آنچه می‌کند جمیل است علی الاطلاق، پس او به تنهایی همه جلالها و جمالها را دارد، و در برابر چنین خدایی باید خاضع شد، و نباید متعرض خشم او گردید، و چون ملک آسمانها و زمین از آن او است، پس او ملیک علی الاطلاق است، و امر و حکم، مخصوص او است، بنا بر این او رب العالمین است، در نتیجه واجب است که او معبود گرفته شود، و برایش شریک اتخاذ نشود، و از این بیان نتیجه می‌گیریم که پس مؤمنین بر حق و کفار در ضلالتند. </p> <p>از سوی دیگر اللَّه-که پدید آورنده هر چیز است-بر هر چیزی شهید و حاضر است، و هیچ چیز از خلق او بر او پوشیده نیست، و نه عملی از اعمال خلقش، و او به احسان هر محسن و بدی هر بدکار آگاه است، و به زودی هر کسی را بدانچه کرده جزا می‌دهد. </p> <p>و کوتاه سخن اینکه: وقتی خدای تعالی متصف به این صفات کریمه هست، این<code class="page" rel="20,418"/> مؤمنین باید به او ایمان بیاورند، و آن جباران هم نباید متعرض حال ایشان شده به آنان صدمه بزنند. </p> <p>بعضی<span class="footnote" rel="1" title="مجمع البیان، ج ۱۰، ص ۴۶۸">*</span> از مفسرین در توجیه اجرای صفات نامبرده در آیه شریفه گفته‌اند: این مردمی که از مؤمنین نفرت دارند اگر از مشرکین بوده‌اند آنچه از مؤمنین مورد نفرتشان بوده و بر سر آن، مؤمنین را مذمت می‌کرده‌اند ایمان به خدای تعالی نبوده، بلکه انکار خدایان دروغین ایشان بوده، و اگر از طایفه معطله که خدا را در تدبیر عالم هیچکاره می‌دانستند بوده‌اند، باز مایه نفرتشان ایمان مؤمنین به خدا نبوده، بلکه اثبات معبودی بوده که برای آنان شناخته شده نبود، و لیکن در هر دو حال از آنجایی که برگشت هر دو امر به انکار معبود حق، و خدای موصوف به صفات جلال بوده لذا در آیه شریفه صفاتی را برای خدای تعالی ذکر نمود. </p> <p>اشکالی که متوجه این توجیه است این است که: مشرکین یعنی وثنی مسلکان اصلا خدا را معبود نمی‌دانستند چون برای او قائل به ربوبیتی نسبت به خود نبودند، و تنها صنع و ایجاد را به او نسبت می‌دادند و اما ربوبیت را که مستلزم الوهیت و معبودیت است و به خاطر آن عبادت رب و معبود لازم می‌شود، منحصر در ارباب‌ها و آلهه خیالی خود می‌دانستند، در نتیجه تنها آن آلهه را می‌پرستیدند و خدا را نمی‌پرستیدند، پس خدای تعالی به اعتقاد آنان تنها رب ارباب بود و برای مردم ربوبیتی نداشت<span class="footnote" rel="2" title="مفردات راغب، ماده &lt;em&gt;بطش&lt;/em&gt; ">*</span>. </p> <h3> <span class="title" rel="85_1 85_2 85_3 85_4 85_5 85_6 85_7 85_8 85_9 85_10 85_11 85_12 85_13 85_14 85_15 85_16 85_17 85_18 85_19 85_20 85_21 85_22">تهدید شکنجه کنندگان مؤمنین و مؤمنات به عذاب جهنم و عذاب حریق</span> </h3> <p> <code class="aya" rel="85_10"/> <span class="aya" rel="85_10" data-words="1-16">إن الذین فتنوا المؤمنین و المؤمنات ثم لم یتوبوا فلهم عذاب جهنم و لهم عذاب الحریق</span> کلمه <em>فتنه</em> به معنای محنت و شکنجه است، و جمله‌ <span class="aya" rel="85_10" data-words="2-3">الذین فتنوا...</span> عام است، شامل اصحاب اخدود و مشرکین قریش که گروندگان به رسول خدا (ص) را شکنجه می‌دادند، و زن و مردشان را در تنگنا قرار می‌دادند، تا از دین اسلام به دین آنان برگردند می‌شود. </p> <p>در مجمع البیان می‌گوید: اگر کسی بپرسد چرا در این آیه بین عذاب جهنم و عذاب حریق جدایی انداخت و فرمود: پس برای ایشان است عذاب جهنم، و برای ایشان است عذاب حریق، با اینکه این دو عذاب یکی است؟ در جواب گفته می‌شود: مراد از این دو جمله این است که: این طایفه غیر از عذاب حریق و آتش گرفتن، عذابهای دیگری در جهنم از قبیل     <code class="page" rel="20,419"/> زقوم و غسلین و مقامع دارند<span class="footnote" rel="1" title="و کسانی که کافر شدند آتش جهنم بهره‌شان است، و در جهنم نخواهند مرد، و عذاب آن برایشان سبک نخواهد شد سوره فاطر، آیه ۲۶">*</span>. </p> <p><code class="aya" rel="85_11"/> <span class="aya" rel="85_11" data-words="1-15">إن الذین آمنوا و عملوا الصالحات لهم جنات تجری من تحتها الأنهار ذلک الفوز الکبیر</span> این آیه وعده جمیلی است به مؤمنین که مایه دلگرمی آنان است، هم چنان که آیه قبلی وعید و تهدیدی بود به کفاری که مؤمنین را شکنجه می‌دادند. </p> <p><code class="aya" rel="85_12"/> <span class="aya" rel="85_12" data-words="1-4">إن بطش ربک لشدید</span> <span class="phrase">این آیه تا تمام هفت آیه، تاکید و تحقیق وعده و وعید سابق الذکر است، و کلمه  <em rel="fa_85_12_2-2" data-sentence="75:290">بطش</em> -بطوری که راغب<span class="footnote" rel="2" title="به درستی آنها که به آیات ما کافر شدند بزودی ایشان را در آتش می‌سوزانیم، که هر بار پوست بدن آنان سوخته شود پوست‌های دیگری به ایشان می‌دهیم، تا عذاب را بدون وقفه بچشند سوره نساء، آیه ۵۶">*</span> گفته-به معنای گرفتن چیزی با خشم و صولت است.</span> </p> <p>و <span class="phrase">اگر کلمه <em rel="fa_85_12_2-2" data-sentence="9:210">بطش</em> را اضافه کرد به کلمه <em>رب</em> ، و آن را هم اضافه کرد به کاف خطاب و فرمود: <em rel="fa_85_12_2-3" data-sentence="140:116">بطش ربک</em> برای دلگرمی به تایید و نصرت پروردگارش بود، و اشاره بود به اینکه جباران این امت نیز سهمی از تهدید و وعید قبلی دارند.</span> </p> <h3> <span class="title" rel="85_1 85_2 85_3 85_4 85_5 85_6 85_7 85_8 85_9 85_10 85_11 85_12 85_13 85_14 85_15 85_16 85_17 85_18 85_19 85_20 85_21 85_22">توضیح تعلیل شدید بودن بطش پروردگار به اینکه او مبدء و معید است</span> </h3> <p> <code class="aya" rel="85_13"/> <span class="aya" rel="85_13" data-words="1-5">إنه هو یبدئ و یعید</span> مقابله انداختن بین پدید آورنده و برگشت دهنده، قرینه است بر اینکه منظور از کلمه  <em>ابداء</em> همان واژه بدء است، که به معنای افتتاح و آغاز کردن چیزی است، چون از عرب شنیده نشده کلمه <em>ابداء</em> را استعمال کنند، تا در نتیجه مضارع آن <em>یبدء</em> -به ضمه یاء-باشد و لیکن در قرائت چنین آمده، و در بعضی قرائت‌های متروک به جای <em>یبدء</em>  <em>یبدء</em> -به فتحه یا و فتحه دال-آمده. </p> <p>و به هر حال آیه شریفه شدت بطش خدای تعالی را تعلیل می‌کند، به این بیان که خدای تعالی مبدء و پدید آورنده است، و معلوم است که هر چه را بخواهد ایجاد می‌کند، بدون اینکه از چیزی و یا کسی غیر از خودش کمک بگیرد، و او است که هر چیزی را به عین آن وضعی که قبل از فوت داشت برمی‌گرداند، پس خدای تعالی از هیچ امری که اراده‌اش را کرده باشد جلوگیر ندارد، و هیچ چیزی که فوت شده و از بین رفته برای او فوت شده نیست، و وقتی مطلب بدین قرار باشد، پس او قادر است بر اینکه بر بنده‌ای که از حد خود تجاوز کرده عذابی را تحمیل کند که خارج از حد و طاقت او باشد، و نیز می‌تواند او را هم چنان زنده نگه دارد تا عذاب را بچشد، هم چنان که فرمود:     <code class="page" rel="20,420"/> <span class="aya" rel="35_36" data-words="1-16">و الذین کفروا لهم نار جهنم لا یقضی علیهم فیموتوا و لا یخفف عنهم من عذابها</span><span class="footnote" rel="1" title="روح المعانی، ج ۳۰، ص ۹۳">*</span>. </p> <p>و او قادر است بر اینکه آنچه به سبب عذاب، فاسد شده به حالت اولش برگرداند، تا مجرم هم چنان عذاب را بچشد، بدون اینکه لحظه‌ای در بین دو عذاب استراحت داشته باشد، هم چنان که فرمود: <span class="aya" rel="4_56" data-words="1-15">إن الذین کفروا بآیاتنا سوف نصلیهم نارا کلما نضجت جلودهم بدلناهم جلودا غیرها لیذوقوا العذاب</span><span class="footnote" rel="2" title="مجمع البیان، ج ۱۰، ص ۴۶۵">*</span>، با این بیان چند نکته روشن می‌گردد: اول اینکه: سیاق آیه می‌فهماند که جمله‌ <span class="aya" rel="85_13" data-words="1-2">إنه هو...</span> در مقام افاده قصر است، یعنی می‌خواهد بفهماند ایجاد بدون ابزار و مصالح موجودات، و نیز اعاده آنها تنها و تنها کار خدای سبحان است، چون در صنع و ایجاد، هیچ کس دیگری دخالت ندارد. </p> <p>دوم اینکه: حدود هر چیزی به دست خدای تعالی است، اگر بخواهد محدود نمی‌کند، و اگر بخواهد حد چیزی را به حدی دیگر مبدل می‌سازد، پس اوست که عذابها و شکنجه‌های دنیا را به مرگ محدود کرده، و او می‌تواند در آخرت این حد را بردارد، و معذب، در دوزخ الی الابد شکنجه ببیند، و هر چه آرزوی مرگ کند بدان نرسد. </p> <p>سوم اینکه: مراد از شدت بطش (با در نظر گرفتن اینکه گفتیم بطش عبارت است از گرفتن به شدت)، این است که هیچ کس نمی‌تواند بطش او را جلوگیری کند، و کسی نیست که حکم او را رد نماید، -حال هر حکمی که رانده باشد-مگر آنکه حکم دیگری از او، جلو حکم اولش را بگیرد. </p> <p><code class="aya" rel="85_14"/> <span class="aya" rel="85_14" data-words="1-4">و هو الغفور الودود</span> یعنی او کثیر المغفرة و کثیر المودة است، و این دو صفت ناظر به وعده‌ای است که قبلا به مؤمنین داده بود، هم چنان که صفت شدید البطش ناظر به وعیدی بود که به کفار داده بود. </p> <p><code class="aya" rel="85_15"/> <span class="aya" rel="85_15-16" data-words="1-6">ذو العرش المجید، فعال لما یرید</span> <span class="phrase">منظور از کلمه <em rel="fa_85_15_2-2" data-sentence="14:240">عرش</em> که در لغت به معنای تخت سلطنت است، مقام مالکیت خدای تعالی، و کنایه است از اینکه او هر تصرفی که بخواهد می‌تواند در مملکتش که سراپای     <code class="page" rel="20,421"/> عالم است بکند، و هر حکمی را که بخواهد به هر نحوی که بخواهد براند.</span> و کلمه <em>مجید</em>  صفت مشبهه از مجد است، که به معنای عظمت معنوی است، و همان کمال ذات و صفات خدا است<code class="aya" rel="85_16"/> و معنای اینکه فرمود: <span class="aya" rel="85_16" data-words="1-3">فعال لما یرید</span> این است که او هر چه بخواهد می‌کند، و چیزی نیست که او را از آنچه اراده کرده منصرف سازد، نه از داخل ذات خود، که مثلا دچار کسالت و خستگی شود، و یا اراده‌اش مبدل به اراده‌ای دیگر شود، و یا به هر جهت دیگر از اراده‌اش صرفنظر کند، و نه از خارج، مثل اینکه کسی جلو او را از انفاذ اراده‌اش بگیرد، پس او می‌تواند به کسانی که مؤمنین را شکنجه می‌دهند وعده آتش دوزخ بدهد، و به کسانی که ایمان آورده و عمل صالح می‌کنند وعده بهشت بدهد، برای اینکه او هم ذو العرش است و هم مجید، و او خلف وعده نمی‌کند، چون‌ <span class="aya" rel="85_16" data-words="1-3">فعال لما یرید</span> است. </p> <p><code class="aya" rel="85_17"/><code class="aya" rel="85_18"/> <span class="aya" rel="85_17-18" data-words="1-7">هل أتاک حدیث الجنود، فرعون و ثمود</span> این استفهام می‌خواهد مطالب گذشته را مسلم کند، و برای شدت بطش خدای تعالی نمونه‌هایی ارائه دهد و بفهماند چطور <em>مالک</em> و <em>مجید</em> و <span class="aya" rel="85_16" data-words="1-3">فعال لما یرید</span> است، و این در عین حال، دلگرمی برای رسول خدا (ص) و مایه مسرت نفس شریف آن جناب نیز هست، و معنای دو آیه روشن است. </p> <p><code class="aya" rel="85_19"/> <span class="aya" rel="85_19" data-words="1-5">بل الذین کفروا فی تکذیب</span> بعید نیست که از سیاق استفاده شود که مراد از <span class="aya" rel="85_19" data-words="2-3">الذین کفروا</span> تنها کفار از قوم رسول خدا (ص) باشد، و در این آیه که کلمه <em>بل</em> بر سرش در آمده، از اثر کردن مواعظ و استدلالهای گذشته در دل کفار اعراض شده، می‌فرماید: نباید از آنان امید داشت که با شنیدن این مواعظ و حجت‌ها ایمان بیاورند، برای اینکه آنهایی که کفر می‌ورزند و هم چنان بر تکذیب خود پافشاری می‌کنند، آنها از موعظه و استدلال منتفع نمی‌گردند. </p> <p>از اینجا روشن می‌شود که مراد از ظرف قرار دادن تکذیب و گفتن اینکه کفار در ظرف تکذیب قرار دارند، همان اصرار ورزیدن آنان بر تکذیب است. </p> <p><code class="aya" rel="85_20"/> <span class="aya" rel="85_20" data-words="1-5">و الله من ورائهم محیط</span>  <em>ورای هر چیزی</em> جهات خارجی آن است، جهاتی که از آن خارج و به آن محیط است. می‌فرماید: خدا از خارج محیط به آنان و ناظر اعمالشان است، و این اشاره است به اینکه کفار نمی‌توانند با کفر خود خدا را عاجز سازند، چون او محیط به ایشان و از هر جهت قادر بر ایشان است، این جمله نیز تسلیت خاطر خطیر رسول خدا (ص) است. <code class="page" rel="20,422"/> و <span class="phrase">از بعضی<span class="footnote" rel="1" title="تفسیر قمی، ج ۲، ص ۴۱۳">*</span> از مفسرین نقل شده که گفته‌اند جمله <em rel="fa_85_20_3-4" data-sentence="112:55">من ورائهم</em> اشاره است به اینکه کفار خدا را پشت سر خود انداخته‌اند.</span> معلوم می‌شود این مفسر کلمه <em>وراء</em> را به معنای پشت گرفته. </p> <p><code class="aya" rel="85_21"/><code class="aya" rel="85_22"/> <span class="aya" rel="85_21-22" data-words="1-7">بل هو قرآن مجید، فی لوح محفوظ</span> این جمله از اعراض قبلی هم اعراض می‌کند، می‌فرماید علت اینکه گفتیم موعظه و حجت به دردشان نمی‌خورد، اصرار بر تکذیبشان نیست، بلکه این است که کفار قرآن را از ناحیه خدا نمی‌دانند و حال آنکه چنین نیست، بلکه قرآن کتابی است خواندنی و دارای معانی والا و معارفی زیاد که در لوح محفوظ بوده لوحی که از دستبرد باطل و شیطانها محفوظ است. </p> <h3>بحث روایتی‌ <span class="title" rel="85_3 85_4">روایاتی در باره مراد از <span class="aya" rel="85_3" data-words="1-4">و شاهد و مشهود</span> داستان اصحاب اخدود، وصف لوح محفوظ، و...) </span> </h3> <p> در الدر المنثور است که ابن مردویه از جابر بن عبد اللَّه روایت کرده که گفت: شخصی از رسول خدا (ص) از آیه‌ <span class="aya" rel="85_1" data-words="1-4">و السماء ذات البروج</span> پرسید، فرمود: یعنی آسمان دارای کواکب. و از آیه‌ <span class="aya" rel="25_61" data-words="2-6">الذی جعل فی السماء بروجا</span> پرسید، فرمود: باز یعنی کواکب. شخصی دیگر پرسید پس جمله‌ <span class="aya" rel="4_78" data-words="8-10">فی بروج مشیدة</span> چه معنا دارد؟ فرمود: یعنی قصور و کاخهای مجلل<span class="footnote" rel="2" title="مجمع البیان، ج ۱۰، ص ۴۶۵ به نقل از عیاشی">*</span>. </p> <p>و <span class="phrase">در همان کتاب است که عبد بن حمید، ترمذی، ابن ابی الدنیا،  (در کتاب اصول) ابن جریر، ابن منذر، ابن ابی حاتم، ابن مردویه، و بیهقی (در کتاب سنن خود)، از ابو هریره روایت کرده‌اند که گفت: رسول خدا (ص) فرمود: منظور از <em rel="fa_85_2_2-3" data-sentence="210:172">یوم موعود</em>  روز قیامت، و منظور از <em>یوم مشهود</em> روز عرفه است، و منظور از <em>شاهد</em> ، روز جمعه است...<span class="footnote" rel="3" title="مجمع البیان، ج ۱۰، ص ۴۶۶">*</span>.</span> </p> <p>مؤلف: الدر المنثور نظیر این روایت را به طرقی دیگر از ابی مالک و سعید بن مسیب و جبیر بن مطعم، از رسول خدا (ص) نقل کرده، که عبارت طریق آخری این است: شاهد روز جمعه و مشهود روز عرفه است<span class="footnote" rel="4" title="الدر المنثور، ج ۶، ص ۳۳۲">*</span>. </p> <p>       <code class="page" rel="20,423"/> و این عبارت از عبد الرزاق و فاریابی و عبد بن حمید و ابن جریر و ابن منذر از علی بن ابی طالب نقل شده<span class="footnote" rel="1" title="الدر المنثور، ج ۶، ص ۳۳۳">*</span>. </p> <p>و نیز در آن کتاب آمده که عبد بن حمید و ابن منذر، از علی (ع) روایت کرده‌اند که فرمود: یوم موعود، روز قیامت، و شاهد، روز جمعه، و مشهود، روز عید قربان است<span class="footnote" rel="2" title="الدر المنثور، ج ۶، ص ۳۳۵">*</span>. </p> <p>و در مجمع البیان گفته: روایت شده که مردی داخل مسجد رسول خدا (ص) شد دید مردی دارد از رسول خدا (ص) حدیث نقل می‌کند، می‌گوید من پرسیدم: شاهد و مشهود چیست؟ گفت: بله، شاهد روز جمعه و مشهود روز عرفه است. از او گذشته نزد مرد دیگری رفتم که او نیز از رسول خدا (ص) حدیث می‌کرد، از او نیز همین سؤال را کردم، گفت: اما شاهد، روز جمعه است، و اما مشهود روز عید قربان است. </p> <p>از پیش او هم گذشته نزد جوانی رفتم که رخساره‌ای چون دینار طلا درخشنده داشت، او نیز از رسول خدا (ص) حدیث می‌کرد، پرسیدم: به من خبر بده از اینکه شاهد و مشهود چیست؟ گفت: بله شاهد، محمد رسول اللَّه (ص)، و مشهود روز قیامت است، مگر کلام خدا را نشنیده‌ای که می‌فرماید: <span class="aya" rel="33_45" data-words="1-10">یا أیها النبی إنا أرسلناک شاهدا و مبشرا و نذیرا</span> و در آن رسول خدا (ص) را شاهد و مبشر و نذیر نامیده، و نیز مگر نشنیده‌ای که می‌فرماید: <span class="aya" rel="11_103" data-words="9-17">ذلک یوم مجموع له الناس و ذلک یوم مشهود</span>، و در آن روز قیامت را روز مشهود می‌خواند. </p> <p>پرسیدم: آن محدث اولی کیست؟ گفتند: ابن عباس است، از دومی پرسیدم گفتند: ابن عمر است، از سومی پرسیدم گفتند: حسن بن علی (ع) است<span class="footnote" rel="3" title="الدر المنثور، ج ۶، ص ۳۳۳">*</span>. </p> <p>مؤلف: و این حدیث بطرق مختلف و الفاظی نزدیک به هم نقل شده، و در تفسیر این آیه گذشت که آنچه حسن بن علی (ع) فرموده، از نظر سیاق آیات به ذهن روشن‌تر می‌رسد، هر چند که لفظ شاهد و مشهود با وجوه دیگر نیز به وجهی قابل انطباق است. </p> <p>و در تفسیر قمی در ذیل جمله‌ <span class="aya" rel="85_4" data-words="1-3">قتل أصحاب الأخدود</span> آمده که: علت نزول این آیه چنین بود، که‌ <em>ذونواس</em> ، مردم حبشه را برای جنگ با یمن به هیجان آورد، و او آخرین     <code class="page" rel="20,424"/> پادشاه از دودمان <em>حمیر</em> و از یهودیان بود، و به همین جهت همه مردم، دین او را گرفتند و یهودی شدند، او خود را یوسف نام نهاده بود و سالها سلطنت کرده بود تا در آخر شنید که در نجران بقایایی از مسیحیان باقی مانده‌اند که بر دین عیسی و حکم انجیلند، و بزرگ دینشان عبد اللَّه بن بریامن است، اطرافیانش او را تحریک کردند که به سوی قوم نجران لشکر بکشد و آنان را به قبول دین یهود وادار سازد، ذونواس با لشکرش حرکت کرده به نجران آمد و همه مسیحی مذهبان را جمع کرده پیشنهاد کرد تا به دین یهود درآیند، مردم نپذیرفتند، با آنان مجادله کرد و باز پیشنهاد خود را تکرار و مردم را به قبول آن تحریک نمود، و تا جایی که توانست بر این کار حرص ورزید، اما نپذیرفتند، حاضر شدند کشته بشوند ولی به دین یهود در نیایند، پس ذونواس برای از بین بردنشان گودالی پر از هیزم درست کرد، و آتشی عظیم بر افروخت، بعضی را زنده در آتش انداخت و بعضی را با شمشیر کشت و مثله کرد، یعنی بینی و انگشت و عورتشان و... را برید تا جایی که عدد کشتگان و سوختگان به بیست هزار نفر رسید، یک نفر از آنان به نام <em>دوش ذو ثعلبان</em> بر اسب تیزتکی سوار شد و گریخت، هر چه دنبالش رفتند نتوانستند او را بیابند، چون او راه رمل را پیش گرفت که افراد ناآشنا در آنجا گم می‌شوند، ذونواس با لشکر خود برگشت و هم چنان به کشتن آن مردم پرداخت و آیه شریفه <span class="aya" rel="85_4" data-words="1-3">قتل أصحاب الأخدود</span>... <span class="aya" rel="85_8" data-words="9-10">العزیز الحمید</span> مربوط به این جریان است<span class="footnote" rel="1" title="تفسیر قمی، ج ۲، ص ۴۱۵">*</span>. </p> <p>و در مجمع البیان است که سعید بن جبیر گفته: وقتی اهالی اسفندهان شکست خوردند، عمر بن خطاب گفت: اینان نه یهودند و نه نصرانی، و هیچ کتابی ندارند، بلکه مجوسیند. علی بن ابی طالب فرمود: بلی، اهل کتابند، چون کتابی داشته‌اند که از بین رفته. </p> <p>و جریانش بدین قرار بوده که یکی از پادشاهان ایشان در حال مستی با دختر خود زنا کرد، -و یا فرمود: با خواهر خود-همین که از مستی به خود آمد و فهمید که چه کرده، در فکر چاره برآمد، دخترش (و یا خواهرش) گفت: اهل مملکت را جمع کن و به ایشان بگو که من معتقدم ازدواج با دختران جائز است، و دستور بده که ایشان نیز با دختران خود ازدواج کنند، و این کار را حلال بدانند، شاه مردم را گرد آورد، ولی مردم حاضر نشدند او را در این عمل پیروی کنند، ناگزیر برای آتش زدن آنان زمین را کند و گودالی-اخدودی-درست کرده، آن را پر از آتش ساخت، و به یک یک آنان پیشنهاد کرد سنت او را بپذیرند، هر کس امتناع ورزید در آن اخدود افکند، و هر کس پذیرفت رهایش کرد<span class="footnote" rel="2" title="تفسیر روح المعانی، ج ۳۰، ص ۸۶">*</span>. </p> <p>     <code class="page" rel="20,425"/> مؤلف: این معنا در الدر المنثور هم از عبد بن حمید از آن جناب روایت شده<span class="footnote" rel="1" title="تفسیر روح المعانی، ج ۳۰، ص ۸۶">*</span>. </p> <p>و از تفسیر عیاشی نقل می‌کنند که به سند خود از جابر از امام باقر (ع) روایت کرده که فرمود: علی (ع) شخصی را نزد اسقف نجران فرستاد تا بپرسد اصحاب اخدود چه کسانی بودند، اسقف پاسخی فرستاد امام فرمود اینطور که او پنداشته نبوده، و به زودی من داستان اصحاب اخدود را برایتان می‌گویم. </p> <p>خدای عز و جل مردی از اهل حبشه را به نبوت برگزید، مردم حبشه او را تکذیب کردند، پیامبرشان با کفار نبردی را آغاز کردند ولی یارانش همه کشته شدند، و خود و جمعی از اصحابش اسیر شدند، آن گاه برای کشتنش گودالی درست نموده، از آتش پر کردند، آن گاه مردم را جمع آورده گفتند هر کس بر دین ما است و دستور ما را گردن می‌نهد کنار برود، و هر کس بر دین این مردم است باید به پای خود (داخل) در آتش شود، اصحاب آن پیامبر برای رفتن در آتش از یکدیگر سبقت می‌گرفتند، تا نوبت به زنی رسید که کودکی یک ماهه در بغل داشت، همین که خیز گرفت تا در آتش شود ترس از آتش و ترحم در باره کودک بر دلش مستولی شد، ولی کودک یک ماهه‌اش به زبان آمد که مادر مترس، من و خودت را در آتش بینداز، برای اینکه این مجاهدت در راه خدا، به خدا سوگند ناچیز است، زن خود و کودکش را در آتش افکند، و این یکی از کودکانی است که در کودکی به زبان آمده<span class="footnote" rel="2" title="الدر المنثور، ج ۶، ص ۳۳۱">*</span>. </p> <p>مؤلف: این معنا در الدر المنثور (نیز) از ابن مردویه از عبد اللَّه بن نجی از آن جناب نقل شده<span class="footnote" rel="3" title="الدر المنثور، ج ۶، ص ۳۳۱">*</span>. </p> <p>و نیز الدر المنثور از ابن ابی حاتم از طریق عبد اللَّه بن نجی از آن جناب نقل کرده که فرمود: پیامبر اصحاب اخدود، حبشی بود<span class="footnote" rel="4" title="الدر المنثور، ج ۶، ص ۳۳۲">*</span>. </p> <p>و <span class="phrase">نیز از ابن ابی حاتم و ابن منذر از طریق حسن از آن جناب روایت آورده که در تفسیر آیه <em rel="fa_85_4_2-3" data-sentence="82:95">اصحاب الاخدود</em> فرمود: اهل حبشه بودند<span class="footnote" rel="5" title="الدر المنثور، ج ۶، ص ۳۳۲">*</span>.</span> </p> <p>و بعید نیست از روایات وارده در باره اصحاب اخدود استفاده شود که داستان اصحاب اخدود یک داستان نبوده، بلکه وقایع متعددی بوده که یکی در حبشه و یکی در یمن و یکی در عجم اتفاق افتاده، و آیه شریفه می‌خواهد به همه داستانها اشاره کند. و در این میان         <code class="page" rel="20,426"/> روایات دیگری نیز هست که از محل وقوع این داستان ساکت است. </p> <p>و در تفسیر قمی در ذیل آیه‌ <span class="aya" rel="85_21-22" data-words="1-7">بل هو قرآن مجید، فی لوح محفوظ</span> آمده که: لوح محفوظ دو طرف دارد، یک طرفش بر سمت راست عرش بر پیشانی اسرافیل است که هر وقت خدای تعالی سخن از وحی می‌کند لوح به پیشانی اسرافیل می‌زند، و اسرافیل در لوح نظر می‌کند، و آنچه را در لوح می‌بیند به جبرئیل وحی می‌کند<span class="footnote" rel="1" title="الدر المنثور، ج ۶، ص ۳۳۲">*</span>. </p> <p>و در الدر المنثور است که ابو الشیخ و ابن مردویه از ابن عباس روایت کرده‌اند که گفت: رسول خدا (ص) فرمود خدای تعالی لوحی از در سفید خلق کرد که دو جلد آن از زبرجد سبز است، و خطوط آن از نور است که روزی سیصد و شصت بار بدان توجه می‌کند، و با آن لحظه‌ها، زنده می‌کند، می‌میراند، خلق می‌کند، رزق می‌دهد، عزیز می‌کند، ذلیل می‌سازد، و هر چه می‌خواهد می‌کند<span class="footnote" rel="2" title="الدر المنثور، ج ۶، ص ۳۳۲">*</span>. </p> <p>مؤلف: روایات در صفت لوح بسیار زیاد و مختلف است که در باره همه آنها باید دانست که جنبه تمثیل دارد، یعنی امور معنوی را با لسان مادی مجسم ساخته‌اند. </p> 
