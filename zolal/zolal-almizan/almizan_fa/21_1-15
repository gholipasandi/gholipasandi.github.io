<h2 class="sura">سوره انبیاء مکی است ، و 112 آیه دارد</h2><h3 class="ayas">سوره الأنبیاء آیه‌های ۱ تا ۱۵</h3><code class="section" rel="21_1-15"/><h3>ترجمه آیات</h3> <p> <span class="trans" rel="21_0">به نام خداوند بخشنده مهربان.  </span><span class="trans" rel="21_1">زمان حساب دادن این مردم نزدیک شده و آنها در بی‌خبری<code class="page" rel="14,341"/> هم چنان روی گردانند.  «۱» </span><span class="trans" rel="21_2">هیچ پند تازه‌ای از پروردگارشان به سویشان نیاید مگر آنکه به عنوان استهزاء به آن گوش فرا دهند.  «۲» </span><span class="trans" rel="21_3">دلهایشان مشغول و سرگرم مادیات است و آنان که ستمگرند این راز خود را نهانی گویند که آیا این جز بشری مثل شما است؟ چرا شما با دو چشم بینا به جادو رو می‌کنید!.  «۳» </span><span class="trans" rel="21_4">بگو پروردگار من در آسمان و زمین همه گفتارها را می‌داند و او شنوا و دانا است.  «۴» </span><span class="trans" rel="21_5">نه تنها آن را جادو می‌خوانند بلکه پندارهای مشوش و بلکه از این هم بدتر، آن را تزویر و افتراء می‌نامند، و بلکه او را شاعر خیال‌پرداز معرفی می‌کنند و می‌گویند اگر شاعر نیست پس معجزه‌ای نظیر معجزه گذشتگان برای ما بیاورد.  «۵» </span><span class="trans" rel="21_6">پیش از ایشان هیچ فرقه‌ای که هلاکش کردیم به معجزه‌ها ایمان نیاورده بود اینان چگونه ایمان می‌آورند؟.  «۶» </span><span class="trans" rel="21_7">ما پیش از تو مردانی نفرستاده‌ایم مگر اینکه به آنها وحی می‌کرده‌ایم اگر خودتان نمی‌دانید از اهل کتاب بپرسید.  «۷» </span><span class="trans" rel="21_8">ما پیغمبران را پیکرهایی که غذا نخورند و جاودان بمانند قرار ندادیم.  «۸» </span><span class="trans" rel="21_9">آن گاه وعده خویش را با آنان وفا کردیم، آنها و هر که را خواستیم نجاتشان دادیم و افراطکاران را هلاک کردیم.  «۹» </span><span class="trans" rel="21_10">به شما کتابی نازل کرده‌ایم که یادبود شما در آن است چرا نمی‌فهمید.  «۱۰» </span><span class="trans" rel="21_11">چه بسیار مناطق آباد ستمگری را در هم شکستیم و از پس آن گروهی دیگر پدید آوردیم.  «۱۱» </span><span class="trans" rel="21_12">و چون صلابت ما را احساس کردند از آن گریزان شدند.  «۱۲» </span><span class="trans" rel="21_13"> (به ایشان گفتیم) نگریزید به سوی لذتها و مسکنهای خویش باز گردید شاید سراغ شما را بگیرند.  «۱۳» </span><span class="trans" rel="21_14">گفتند: ای وای بر ما که ستمگر بوده‌ایم.  «۱۴» </span><span class="trans" rel="21_15">ادعایشان همواره همین بود تا آنکه ریشه آنها را قطع کردیم و خاموششان ساختیم.  «۱۵» </span></p>                           <h3>بیان آیات‌ <span class="title" rel="21_1 21_2 21_3 21_4 21_5 21_6 21_7 21_8 21_9 21_10 21_11 21_12 21_13 21_14 21_15">غرض و مفاد کلی سوره مبارکه انبیاء</span> </h3> <p> غرض این سوره گفتگو پیرامون مساله نبوت است که مساله توحید و معاد را زیر بنای آن قرار داده، نخست داستان نزدیک بودن روز حساب و غفلت مردم از آن، و نیز<code class="page" rel="14,342"/> اعراضشان از دعوت حقی که متضمن وحی آسمانی است را ذکر می‌کند، که ملاک حساب روز حساب همین‌ها است. </p> <p>و سپس از آنجا به موضوع نبوت، و استهزاء مردم منتقل می‌شود، نبوت خاتم انبیا ( ص) و نسبت ساحر به وی دادن و کلماتش را هذیان و خودش را مفتری و شاعر خواندن را ذکر می‌کند. آن گاه گفتار آنان را با ذکر اوصاف کلی انبیای گذشته به طور اجمال رد نموده می‌فرماید: پیغمبر اسلام نیز همان گرفتاریها را باید ببیند، چون آنچه این می‌گوید همان است که آن حضرات می‌گفتند. </p> <p>پس از آن، داستان جماعتی از انبیا را برای تایید گفتار اجمالی خود می‌آورد و سخنی از موسی و هارون، سرگذشتی از ابراهیم و اسحاق و یعقوب و لوط، و شرحی از نوح و داوود و سلیمان و ایوب و اسماعیل و ادریس و ذو الکفل و ذو النون و زکریا و یحیی و عیسی می‌آورد. </p> <p>آن گاه با ذکر یوم الحساب و آنچه که مجرمین و متقین در آن روز کیفر و پاداش می‌بینند بحث را خلاصه‌گیری می‌کند و می‌فرماید: سرانجام نیک از آن متقین خواهد بود و زمین را بندگان صالحش ارث می‌برند و آن گاه می‌فرماید که اعراضشان از نبوت به خاطر اعراضشان از توحید است و به همین جهت بر مساله توحید اقامه حجت می‌کند همانطور که بر مساله نبوت اقامه نموده و از آنجایی که این سوره به دلیل سیاقش و به اتفاق مفسرین در مکه نازل شده تهدید و وعید در آن، از بشارت و وعده بیشتر است. </p> <h3> <span class="title" rel="21_1">معنای نزدیک شدن حساب-قیامت-به مردم (<span class="aya" rel="21_1" data-words="1-3">اقترب للناس حسابهم</span>) </span> </h3> <p> <span class="aya" rel="21_1" data-words="1-8">اقترب للناس حسابهم و هم فی غفلة معرضون</span>. </p> <p><span class="phrase">کلمه <em rel="fa_21_1_1-1" data-sentence="5:584">اقتراب</em> از باب افتعال و از ماده <em rel="fa_21_1_1-1" data-sentence="85:547">قرب</em> است که هر دو به یک معنای است چیزی که هست اقتراب بلیغ‌تر از قرب است چون به خاطر زیادی حروفی که از آن تشکیل یافته عنایت بیشتری به نزدیکی و قرب را افاده می‌کند و هر دو باب با حرف <em>من</em> و <em>الی</em>  متعدی می‌شود مثلا می‌گویند: اقترب و قرب زید من عمرو <em>و یا</em> اقترب و قرب زید الی عمرو یعنی زید به عمرو نزدیک شد، ولی اگر با حرف <em>من</em> متعدی شود نسبت نزدیکی از عمرو گرفته شده و اگر با <em>الی</em> متعدی شود این نسبت از زید گرفته می‌شود چون اصل در معنای <em>من</em> ابتدای هدف است، هم چنان که اصل در معنای <em>الی</em> انتهای آن است.</span> </p> <p><span class="phrase">از همین جا روشن می‌شود که <em>لام</em> در کلمه <em rel="fa_21_1_2-2" data-sentence="47:252">للناس</em> به معنای <em>الی</em> است نه به معنای <em>من</em> برای اینکه مناسب با مقام این است که نسبت نزدیکی از ناحیه حساب گرفته و گفته شود: مردم به حساب نزدیک شدند چون حساب است که طالب است و می‌خواهد مردم به آن نزدیک شوند نه مردم، زیرا مردم از آن به کلی غافلند.</span> <code class="page" rel="14,343"/> و مراد از حساب-که به معنای محاسبه خدای سبحان اعمال مردم را در روز قیامت است-خود حساب است نه زمان آن، تا بگوییم گفتن اینکه حساب نزدیک شد نوعی مجاز گویی است و کلمه زمان در تقدیر است هر چند که بعضی<span class="footnote" rel="1" title="منهج الصادقین، ج ۶، ص ۴۷">*</span> از مفسرین بر آن اصرار ورزیده‌اند. و بعضی<span class="footnote" rel="2" title="و خدا با موسی به طور آشکار و روشن سخن گفت سوره نساء، آیه ۶۴">*</span> دیگر چنین توجیهش کرده که: اصل در نزدیکی و دوری زمان است و اگر این دو کلمه را به حوادث هم نسبت می‌دهیم باز به وساطت زمان است. </p> <p>ولی غرض در مقام آیه متعلق به یادآوری خود حساب است نه روز حساب برای اینکه آنچه مربوط به اعمال بندگان می‌شود حساب اعمال است و مردم مسئول پس دادن حساب اعمال خویشند و بدین جهت حکمت اقتضا می‌کند که از ناحیه پروردگارشان ذکری بر آنان نازل شود و در آن ذکر (و کتاب)، مسئولیت آنان را برایشان شرح دهد و بر مردم هم واجب است که با جدیت هر چه بیشتر به آنچه ذکر می‌گوید گوش دهند و دلهای خود را از آن غافل نسازند. بله اگر سیاق کلام سیاق بیان هولها و موقف‌های دشوار قیامت بود که چه شکنجه‌ها و عذابها برای مجرمین آماده می‌شود، مناسب‌تر آن بود که از قیامت، به یوم الحساب تعبیر کند و یا زمان را تقدیر بگیرد و یا طوری دیگر که زمان را بفهماند. </p> <p><span class="phrase">در جمله‌ <span class="aya" rel="21_1" data-words="1-2">اقترب للناس</span> مراد از <em rel="fa_21_1_2-2" data-sentence="82:801">ناس</em> جنس مردم است یعنی مجتمع بشری که اکثرا آنان را در آن روز مشرکین تشکیل داده بودند نه خصوص مشرکین، هر چند اوصافی که برای مردم آن روز از غفلت و اعراض و استهزا و غیر آن آورده اوصاف مشرکین است ولی مقصود خصوص آنان نیست پس نسبت به <em rel="fa_21_1_2-2" data-sentence="359:565">ناس</em> از قبیل نسبت بعض به کل دادن به طور مجاز نیست بلکه از باب نسبت حکم جامعه به خود جامعه دادن است به طور حقیقت و سپس استثنا بعضی که آن حکم را ندارد و این طور نسبت دادن یعنی نخست حکم را به جامعه نسبت دادن و سپس افرادی را که آن حکم شاملشان نیست استثنا کردن آداب و روش قرآن کریم است هم چنان که در امثال آیه <span class="aya" rel="21_3" data-words="3-7">و أسروا النجوی الذین ظلموا</span> -سخنان بیخ گوشی خود را پنهان دارند <em>و آیه</em> <span class="aya" rel="21_9" data-words="4-7">فأنجیناهم و من نشاء</span> -ایشان و هر که را خواستیم نجات دادیم این روش به کار رفته است.</span> و کوتاه سخن اینکه: فرق است میان اینکه نخست جامعه را موضوع حکمی قرار دهند و سپس افرادی را که متصف به وصف جامعه نیستند اخراج کنند و میان اینکه نخست اکثریت افراد را موضوع قرار دهند و سپس حکم را مجازا به همه نسبت دهند و آیه مورد بحث از قبیل اول است نه دوم. </p> <p>   <code class="page" rel="14,344"/> بعضی<span class="footnote" rel="1" title="تفسیر کشاف، ج ۳، ص ۱۰۱">*</span> از مفسرین نزدیک شدن حساب به مردم را چنین توجیه کرده‌اند که هر روزی که از عمر دنیا می‌گذرد دنیا نسبت به دیروزش به حساب نزدیک‌تر می‌شود. <span class="phrase">بعضی<span class="footnote" rel="2" title="گفت علم نزد خدا است، و من آنچه رای که بدان فرستاده شدم به شما می‌رسانم سوره احقاف، آیه ۲۳">*</span> دیگر گفته‌اند: نزدیک شدن حساب به این اعتبار است که بعثت رسول خدا (ص) در آخر الزمان اتفاق افتاده هم چنان که خود آن جناب فرموده: بعثت انا و الساعة کهاتین<span class="footnote" rel="3" title="چنانچه بعضی ایشان بودند که کلام خدای را می‌شنیدند و آن گاه همان را تحریف می‌کردند">*</span> -من و قیامت مانند این دو انگشت با هم مبعوث شدیم و لیکن اگر منظور این بود جا داشت بفرماید:  یقترب الساعة-قیامت نزدیک می‌شود چون نزدیک شدن قیامت به آن معنی که گفته شد استمرار دارد و لفظی لازم است که استمرار را برساند و آن لفظ <em>یقترب</em> است نه  <em rel="fa_21_1_1-1" data-sentence="670:192">اقترب</em> که صرف تحقق را افاده می‌کند نظیر تفسیر گذشته این تفسیر است که‌گفته‌اند<span class="footnote" rel="4" title="روح المعانی، ج ۱۷، ص ۴">*</span> : آوردن کلمه ماضی برای افاده حتمیت وقوع قیامت است.</span> </p> <h3> <span class="title" rel="21_1">وجوهی که در باره جمع بین غفلت  (که متضمن عدم توجه است) و اعراض (که مستلزم توجه است) در جمله: <span class="aya" rel="21_1" data-words="4-8">و هم فی غفلة معرضون</span> گفته شده است</span> </h3> <p> <span class="aya" rel="21_1" data-words="4-8">و هم فی غفلة معرضون</span> -و بدین جهت غافل و رو گردانند که به دنیا دل بسته و به تمتع از آن سرگرم شدند در نتیجه دلهاشان از محبت دنیا پر شد، و دیگر جایی خالی برای یاد قیامت، یادی که دلهایشان را متاثر کند در آن باقی نماند، حتی اگر دیگران هم متذکرشان کنند باز متوجه نمی‌شوند، و هم چنان در غفلت از قیامت هستند، چون آن طور که باید آن را تصور نمی‌کنند، و گر نه دلهاشان متاثر می‌شد. </p> <p><span class="phrase">با این بیان پاسخ از اشکالی که در این جمله شده معلوم می‌شود، و آن اشکال این است که: چگونه ممکن است میان <em rel="fa_21_1_7-7" data-sentence="103:364">غفلت</em> و <em rel="fa_21_1_8-8" data-sentence="161:347">اعراض</em> جمع شود، با اینکه غفلت عبارت از توجه نداشتن، و اعراض مستلزم توجه داشتن است؟ و حاصل جواب این است که گفتیم: غفلت مردم از حساب به خاطر این است که آن طور که باید و شاید حساب را تصور نمی‌کنند، و چون تصوری که در دلهایشان اثر گذارد ندارند، لذا به خاطر دل‌دادگی به دنیا از آن اعراض نموده، به چیزی مشغول می‌شوند که لازمه آن اشتغال علم به خلاف آن تصور است.</span> </p> <p>این آن پاسخی است که از بیان گذشته ما استفاده می‌شد، ولی زمخشری طوری دیگر جواب داده که ترجمه عین عبارت او چنین است: خدای تعالی مردم را به دو وصف، توصیف کرده، یکی غفلت، یکی هم اعراض،  (با اینکه این دو وصف با هم تباین دارند) ولی تباینش از این راه بر طرف می‌شود که زمان این دو با هم مختلف است، زمان غفلت قبل از زمان       <code class="page" rel="14,345"/> اعراض است، به این معنا که مادامی که انبیا ایشان را متوجه نکرده‌اند غافلند، چون از آنچه عقول آنان اقتضا دارد که باید کیفری برای بدکاران و پاداشی برای نیکوکاران باشد در غفلتند، و وقتی انبیا ایشان را به شنیدن ندای و جدان و عقل دعوت نموده متوجهشان می‌کنند، آن وقت اعراض می‌نمایند، و گوش خود گرفته فرار می‌کنند، این بود پاسخ زمخشری از اشکال<span class="footnote" rel="1" title="تفسیر فخر رازی، ج ۲۲، ص ۱۴۰">*</span>. </p> <p>و فرق میان پاسخ او و پاسخ ما این است که: او اعراض را در طول غفلت گرفته نه در عرض آن، و ما هر دو را در عرض هم و در یک زمان تصویر کردیم، و انصاف هم همین است که ظاهر آیه می‌رساند زمان اعراض و غفلت یک زمان است، نه اینکه یکی بعد از دیگری باشد. </p> <p>بعضی<span class="footnote" rel="2" title="واجب است بر ما که مؤمنان را نجات دهیم سوره یونس، آیه ۱۰۳">*</span> دیگر اشکال را اینطور پاسخ گفته‌اند که: اعراض به معنای اتساع است و معنای آیه این است که ایشان در غفلت وسیعی هستند. بعضی<span class="footnote" rel="3" title="مجمع البیان، ج ۷، ص ۴۰">*</span> دیگر غفلت را به معنای اهمال گرفته و گفته‌اند: اهمال و اعراض با هم منافات ندارند. ولی این دو وجه از قبیل التزام به چیزی است که خود ملتزم هم، قبولش ندارد. </p> <p>و معنای آیه این است که حساب اعمال مردم برای مردم نزدیک شد، در حالی که ایشان در غفلت از آن مستمرند، و یا در حالی که در غفلت بزرگی قرار دارند و از آن روی گردانند، چون به شغل‌های دنیا، و آماده نگشتن برای توبه و ایمان و تقوی مشغول و سرگرمند. </p> <p><code class="aya" rel="21_2"/><code class="aya" rel="21_3"/> <span class="aya" rel="21_2-3" data-words="1-14">ما یأتیهم من ذکر من ربهم محدث إلا استمعوه و هم یلعبون، لاهیة قلوبهم...</span> این آیه به منزله تعلیلی است برای جمله‌ <span class="aya" rel="21_1" data-words="4-8">و هم فی غفلة معرضون</span> چون اگر در غفلت و روی‌گردان نبودند در هنگام شنیدن ذکر به لهو و لعب نمی‌پرداختند، و بلکه خود را برای شنیدن آن آماده می‌کردند، و چون چنین بود، یعنی آیه شریفه تعلیل آن جمله بود، لذا آن را بدون حرف عطف آورد. </p> <p>و <span class="phrase">مراد از کلمه <em>ذکر</em> هر چیزی از قبیل وحی‌های الهی، مانند کتب آسمانی است که خدا را به یاد آدمی بیندازد، که یکی از آنهاقرآن کریم است، و مراد <em>از آمدن ذکر</em> ، نازل شدن آن برای ایشان است، به اینکه بر پیغمبر نازل شود و او به گوش ایشان برساند، و کلمه <em rel="fa_21_2_7-7" data-sentence="256:363">محدث</em> به معنای جدید و نو است، و این معنا معنایی است نسبی، که صفت ذکر است، پس اگر قرآن مثلا ذکری نو است، برای این است که بعد از انجیل نازل شده، هم چنان که انجیل نیز به خاطر اینکه بعد از تورات نازل شده نسبت به آن ذکری است جدید، و     <code class="page" rel="14,346"/> همچنین بعضی از سوره‌های قرآن به خاطر اینکه بعد از بعضی دیگر نازل شده نسبت به آنها جدید و نو است.</span> </p> <p><span class="phrase">جمله‌ <span class="aya" rel="21_2" data-words="8-9">إلا استمعوه</span> استثنایی است مفرغ (یعنی مستثنا منه آن ذکر نشده)، که آن را از همه احوال آنان استثنا می‌کند، و جمله <em rel="fa_21_2_9-9" data-sentence="169:241">استمعوه</em> حال، و جمله‌ <span class="aya" rel="21_2" data-words="10-12">و هم یلعبون</span> و نیز جمله‌ <span class="aya" rel="21_3" data-words="1-2">لاهیة قلوبهم</span> دو حال است از ضمیر جمع در <em rel="fa_21_2_9-9" data-sentence="412:40">استمعوه</em> پس این دو جمله دو حال به هم آمیخته‌اند.</span> </p> <p>کلمه <em>لعب</em> به معنای فعلی است که منظم انجام بشود ولی غایت و هدفی جز خیال در آن نباشد، مانند بازی بچه‌ها، و کلمه <em>لهو</em> به معنای سرگرم شدن به چیزی و باز ماندن از امری مهم است، مثلا وقتی می‌گویند: <em>ألهاه کذا</em> ، معنایش این است که فلان کار بیهوده او را از مهمش باز داشت، و اگر آلات طرب را هم آلات لهو می‌نامند، به همین جهت است، و لهو از صفات قلب است، و لذا فرمود: <span class="aya" rel="21_3" data-words="1-2">لاهیة قلوبهم</span> و دلها را لاهی خواند. </p> <p>و معنای آیه این است که هیچ ذکر جدیدی به وسیله نزول از آسمان، و ابلاغ رسول به ایشان در هیچ حالی از احوال نمی‌رسد مگر اینکه ایشان در حال لهو هستند، یعنی در حالی هستند که دلهایشان لاهی است، و اگر آن ذکر را می‌شنوند در آن حال می‌شنوند، و خلاصه معنا این است که: احداث ذکر و تجدید آن هیچ اثری در آنان نمی‌گذارد، و از اشتغال به لعب دنیا بازشان نداشته، متوجه ما ورای آن نمی‌کند. و این تعبیر کنایه است از اینکه ذکر در هیچ حالی در آنان مؤثر نمی‌افتد، نه اینکه بخواهد بگوید ذکر جدید در آنان اثر ندارد ولی ذکر قدیم و کهنه اثر می‌گذارد و چون مطلب روشن است می‌گذریم. </p> <p>بعضی<span class="footnote" rel="1" title="و این رسولان را بعضی را بر بعضی برتری دادیم، بعضی از ایشان کسی است که با خدا سخن گفت سوره بقره، آیه ۲۵۳">*</span> از مفسرین به ظاهر این آیه استدلال کرده‌اند بر اینکه: قرآن کریم حادث است و قدیم نیست ولی اشاعره ظاهر آن را تاویل کرده‌اند به اینکه اگر ذکر را به وصف محدث توصیف فرموده از جهت نزول آن بوده چون نزول آن حادث است و این منافات با قدم آن ندارد. ولی ظاهر آیه علیه ایشان حکم می‌کند و این بحث تتمه‌ای دارد که اینک از نظر خوانندگان می‌گذرد. </p> <h3>گفتاری در چند فصل پیرامون معنای حدوث و قدم کلام</h3> <h3>فصل اول‌ <span class="title" rel="21_1 21_2 21_3 21_4 21_5 21_6 21_7 21_8 21_9 21_10 21_11 21_12 21_13 21_14 21_15">تجزیه و تحلیل حقیقت و واقعیت <em>کلام-سخن</em>  و بیان اینکه قدیم بودن کلام متصور نیست</span> </h3> <p>: معنای اینکه کلام حادث می‌شود و باقی می‌ماند چیست؟ وقتی سخنی   <code class="page" rel="14,347"/> از گوینده‌ای می‌شنویم که یا شعر است و یا نثر، بدون هیچ درنگ حکم می‌کنیم که این شعر مثلا از این شاعر است. و اگر شاعر مفروض همان شعر را تکرار کند، و یا گوینده، همان سخن را تکرار کند باز شک نمی‌کنیم در اینکه شعر و سخن مذکور از او است و بعینه همان کلام اول است که دوباره اعاده‌اش کرده و سپس اگر ناقلی همان شعر را از همان شخص نقل کند باز هم می‌گوییم این همان شعر فلان شاعر است. یعنی همان گوینده اولی، و پس از آن اگر این نقل را مکرر بگوید مثلا یک میلیون بار و یا بی‌نهایت آن را تکرار کند باز هم همان کلام اول و صادر از گوینده اول است. </p> <p>البته این از نظر فهم عرفی است ولی اگر بخواهیم مساله را از نظر دقت علمی در نظر بگیریم با مختصر دقتی‌می‌بینیم که حقیقت امر بر خلاف این است: مثلا کسی که می‌گوید: <em>زید نزد من آمد</em> این جمله در حقیقت یک کلام نیست زیرا مرکب از یازده حرف است که هر یک آنها فردی از افراد صوت است که در نفس گوینده تکون یافته و در فضای دهانش از یکی از مخارج آن بیرون آمده و مجموع آنها صوت‌های بسیار است نه یک صوت، چیزی که هست چون یک چیز را می‌فهماند در ظرف اعتبار آن را کلام واحد می‌خوانیم و این خود نوعی توسع و مجاز است که مرتکب می‌شویم. و این صوتهای متعدد از این جهت کلام شده‌اند و معنایی را به شنونده می‌فهمانند که قبلا میان گوینده و شنونده قراری بسته شده است که فلان صوت نشان فلان معنا باشد و همچنین از این نظر کلام واحد شده‌اند که معنای واحدی را می‌رسانند. </p> <p>پس با این بیان این معنا به دست می‌آید که کلام از آن جهت که کلام است امری است وضعی و قراردادی و اعتباری که جز در ظرف اعتبار، واقعیتی ندارد، آنچه در خارج هست آن عبارت است از صوتهای گوناگون که در ظرف اعتبار و قرارداد هر یک علامت چیزی قرارداد شده نه اینکه آنچه در خارج، خارجیت پیدا می‌کند علامتهایی باشد، برای وضوح بیشتر تکرار می‌کنم که آنچه در خارج موجود می‌شود صوت است و بس نه علامت و صوت قراردادی، و اگر موجودیت و تحقق را به کلام نسبت می‌دهیم، به نوعی عنایت است، و گر نه کلام در خارج تحقق نمی‌یابد، بلکه صوت موجود می‌شود،  (و اهل هر زبان روی قراردادی که قبلا میان خود داشته‌اند از آن صوت به معنایی منتقل می‌شوند). </p> <p>از اینجا معلوم می‌شود که کلام (فراموش نشود که یعنی آن امر اعتباری و قراردادی)، نه متصف به حدوث می‌شود و نه به بقاء، برای اینکه (حدوث و بقاء مربوط به واقعیات است، نه اعتباریات و) حدوث عبارت است از مسبوق بودن وجود چیزی به عدم زمانی آن،  (و اینکه<code class="page" rel="14,348"/> چیزی بعد از مدتها نبودن بود شود) و بقاء عبارت است از اینکه چیزی بعد از آن اول نیز موجود باشد، و همچنین در آنات بعدی، وجودی متصل داشته باشد، پس هم حدوث و هم بقاء مربوط به واقعیات خارجی است، نه اعتباریات، چون اعتباریات در خارج وجود ندارند. </p> <p>علاوه بر این، اتصاف کلام به قدم، اشکالی دیگر و علیحده دارد، و آن این است که کلام (که مرکب از حروف ردیف شده، و اصل تکونش تدریجی است، بعضی حروفش قبل از بعضی دیگر، و بعضی بعد از بعضی دیگر چیده می‌شود)، ممکن نیست قدیم باشد، چون در قدیم دیگر تقدم و تاخری فرض ندارد، و گر نه آنچه متاخر است حادث می‌شود، و حال آنکه ما قدیمش فرض کرده بودیم، و این خلف است، پس کلام-که به معنای حروف ترکیب شده است و به وضع دلالت بر معنایی تام می‌کند-قدیم بودن در آن تصور ندارد، علاوه بر این همانطور که گفتیم فی حد نفسه محال هم هست،  (دقت بفرمایید). </p> <h3>فصل دوم‌ <span class="title" rel="21_1 21_2 21_3 21_4 21_5 21_6 21_7 21_8 21_9 21_10 21_11 21_12 21_13 21_14 21_15">آیا کلام از جهت کلام بودن، فعل متکلم است یا صفت او یا هیچکدام؟ </span> </h3> <p>: آیا کلام بدان جهت که کلام است فعلی از افعال است، یا آنکه صفتی است قائم به ذات متکلم؟ به این معنا که ذات متکلم‌فی نفسه تام است، و از کلام بی‌نیاز است، ولی کلام از متفرعات آن است، یا آنکه قوام ذات متکلم بر تکلم است، هم چنان که قوام ذات حیوان به حیات است، و عدم انفکاک عدد چهار از زوجیت به وجهی جزو ذات چهار است؟. </p> <p>هیچ شکی نیست در اینکه کلام به حسب حقیقت و واقع نه فعل متکلم است، و نه صفت او است، برای اینکه:  (همانطور که قبلا هم گفتیم) فعل متکلم صدا در آوردن است، و اما اینکه شنونده از آن صدا چه بفهمد بسته به قرارداد در اجتماعی است که به زبانی با هم صحبت می‌کنند.  (هم چنان که قرارداد فارس زبانان این است که با شنیدن صدایی چون  <em>نان</em> به چیزی منتقل شوند که عرب با شنیدن صدایی چون <em>خبز</em> بدان منتقل می‌شوند) پس آنچه که ما کلامش می‌خوانیم حقیقتا نه فعلی است صادر از ذاتی خارجی، و نه صفتی است برای موصوفی خارجی. </p> <p>بله کلام بدان جهت که عنوانی است برای موجودی خارجی، یعنی برای صوت‌های ترکیب شده، و بدان جهت که صوت، فعل خارجی صاحب صوت است، به نوعی توسع و مجاز گویی فعل او نامیده می‌شود نه به طور حقیقت، و بعد از آنکه آن را به طور مجاز فعل او دانستند، از همان نسبت مجازی که به فاعل می‌دهند، وصفی نیز برای او انتزاع نموده، او را متکلم می‌خوانند، مانند نظایر تکلم از امور اعتباری، چون خضوع، تعظیم، اهانت، خرید و فروش و امثال آن. <code class="page" rel="14,349"/> </p><h3>فصل سوم‌ <span class="title" rel="21_1 21_2 21_3 21_4 21_5 21_6 21_7 21_8 21_9 21_10 21_11 21_12 21_13 21_14 21_15">اشاره به معنایی دیگر برای کلام از جهت اینکه مکنونات ضمایر را کشف می‌کند و بیان اینکه بحث در باره حدوث و قدم قرآن بی مورد بوده است</span> </h3> <p>: ممکن است کلامی که مورد بحث است از نظر هدف و غرضی که در آن است یعنی از نظر کشف از معانی نهفته در ضمیر، و انتقال آن معانی به ضمیر شنونده تجزیه تحلیل شود و در نتیجه با آن تحلیل، کلام که تا کنون امری اعتباری بود، به امری حقیقی و واقعی برگردد، و آن عبارت باشد از همان کشف مکنونات درونی، که خود امری است واقعی نه اعتباری، و این تحلیل در تمامی امور اعتباری و یا حد اقل در بیشتر آنها جریان دارد، و قرآن کریم هم همین معامله را با آنها کرده، و امثال سجود، قنوت، طوع، کره، ملک، عرش، کرسی، کتاب و غیره را حقایقی دانسته. </p> <p>و بنا بر این تحلیل، حقیقت کلام عبارت می‌شود از کشف ضمایر، و به این معنا هر معلولی برای علتش کلام خواهد بود، چون با هستی خودش از کمال علت خود کشف می‌کند، کمالی که اگر هستی معلول نبود، هم چنان در ذات علت نهفته بود. </p> <p>از این هم دقیق‌تر اینکه بگوییم: هر صفت ذاتی برای هر چیزی، کلام او است، چون از مکنون ذات او کشف و پرده‌برداری می‌کند، و این همان معنایی است که فلاسفه بر آن می‌گویند که: صفات ذات خدای تعالی، چون علم و قدرت و حیات، کلام خدایند، و نیز عالم سراپایش کلام او است. </p> <p>و این نیز روشن است که بنا بر این تحلیل، قدیم بودن، یا حادث بودن کلام، تابع سنخ وجودش خواهد بود، علم الهی که کلام او است به خاطر قدیم بودن ذات خدا قدیم است، ولی زیدی که دیروز نبود و امروز هست شد، به خاطر اینکه از وجود پروردگارش کشف می‌کند، حادث است، و وحی نازل بر رسول خدا (ص) بدان جهت که تفهیم الهی است، و تفهیم حادث است، آن نیز حادث است، ولی بدان جهت که در علم خدا است-و علم او را کلام او دانستیم و علم صفت ذاتی او است-پس وحی نیز قدیم است، مانند علمش به همه چیز، چه قدیم و چه حادث. </p> <h3>فصل چهارم: </h3> <p>از فصول سه‌گانه گذشته این معنا به دست آمد که قرآن کریم را اگر بدان جهت در نظر بگیریم که عبارت است از آیاتی خواندنی، و دلالت می‌کند بر معانی ذهنی، مانند سایر کلمات، در این صورت قرآن نه حادث است نه قدیم، بله به وساطت حدوث اصوات که معنون به عنوان کلام و قرآنند حادث است. </p> <p>و اگر بدان جهت در نظر گرفته شود که معارفی است حقیقی و در علم خدا، در این صورت مانند علم خدا به سایر موجودات، قدیم خواهد بود، چون خود خدا قدیم است و به این حساب اگر می‌گوییم قرآن قدیم است معنایش این است که علم خدا قدیم است. هم چنان که<code class="page" rel="14,350"/> می‌گوییم زید حادث، قدیم است و درست هم گفته‌ایم چون علم خدا به زید حادث، قدیم است. </p> <p>از اینجا معلوم می‌شود که بحث‌هایی که در باره قدم و حدوث قرآن به راه انداخته بودند بحث‌هایی بی‌فایده بوده زیرا اگر آن کس که می‌گوید قدیم است مقصودش از قرآن آن حروفی باشد که خواندنی است و صوتهایی ردیف شده و ترکیب یافته و دال بر معانی خویش است و می‌خواهد بگوید چنین قرآنی مسبوق به عدم نبوده که بر خلاف و جدان خود سخن گفته است و اگر مقصودش این است که خدا عالم به آن بوده و به عبارت دیگر علم خدا به قرآن قدیم بوده این اختصاص به قرآن ندارد تا منتش را بر قرآن بگذاریم بلکه علم خدا به تمامی موجودات قدیم است، چون ذاتش قدیم است و علمش هم عین ذاتش است زیرا مقصود از علم مورد بحث علم ذاتی است. </p> <p>علاوه بر این دیگر وجهی ندارد که ما کلام را صفت ثبوتی و ذاتی جداگانه‌ای غیر علم بگیریم چون برگشت کلام هم به همان علم شد و اگر صحیح باشد هر یک از مصادیق یکی از صفات ثبوتیه خدای را یک صفت ثبوتیه جداگانه بدانیم دیگر صفات ثبوتیه منحصر به یکی، دو تا، ده تا نمی‌شود چون عین این تحلیل در امثال ظهور و بطون و عظمت و بهاء و نور و جمال و کمال و تمام و بساطت و غیر اینها از صفات ثبوتیه بی‌شمار دیگر وجود دارد. </p> <p>و آنچه از لفظ تکلم که در قرآن کریم به کار رفته ظاهر در معنای اول است یعنی آن معنایی که تحلیل نشده بود و هر خواننده‌ای همان را می‌فهمد مانند آیه‌ <span class="aya" rel="2_253" data-words="1-10">تلک الرسل فضلنا بعضهم علی بعض منهم من کلم الله</span><span class="footnote" rel="1" title="بگو علم نزد خدا است و من تنها نذیر و بیم‌رسانی آشکارم سوره ملک، آیه ۲۶">*</span> و آیه‌ <span class="aya" rel="4_164" data-words="13-17">و کلم الله موسی تکلیما</span><span class="footnote" rel="2" title="مجموعة من التفاسیر، ج ۴، ص ۲۳۴">*</span> و آیه‌ <span class="aya" rel="2_75" data-words="6-15">و قد کان فریق منهم یسمعون کلام الله ثم یحرفونه</span><span class="footnote" rel="3" title="کشاف، ج ۳، ص ۱۰۱">*</span> و آیه‌ <span class="aya" rel="5_13" data-words="9-12">یحرفون الکلم عن مواضعه</span><span class="footnote" rel="4" title="کلمات را از آن طور که هست تحریف می‌کنند سوره مائده، آیه ۱۳">*</span> و امثال این آیات. </p> <p>اما اینکه بعضی<span class="footnote" rel="5" title="تفسیر فخر رازی، ج ۳، ص ۱۳۴">*</span> از مفسرین گفته‌اند که غیر کلام لفظی که از زبان هر گوینده     </p> <p>سوره بقره، آیه 75.      <code class="page" rel="14,351"/> بیرون می‌آید کلام دیگری هست نفسی که قائم به نفس متکلم است. و شعری هم در این باره انشاد کرده که: ان الکلام لفی الفؤاد و إنما جعل اللسان علی الفؤاد دلیلا کلام در حقیقت در قلب است و زبان را دلیل و بیانگر قلب کرده‌اند و کلامی که از خدای تعالی متصف به قدم است کلام نفسی خدا است نه لفظی، حرف صحیحی نیست برای اینکه اگر مقصودشان از کلام نفسی همان معنای کلام لفظی است و یا صورت علمی آن است که بر لفظ منطبق شده، در این صورت برگشت معنای این کلام به همان علم خواهد بود نه چیزی زائد بر علم و صفتی مغایر آن، و اگر معنای دیگری مقصود است که ما هر چه به نفس خود مراجعه می‌کنیم خبری از چنین معنایی نمی‌یابیم، و آن شعری هم که سروده‌اند برای یک بحث عقلی نه سودی دارد و نه زیانی، چون بحث عقلی شانش اجل از این است که شعر را با آن به جنگ بیندازد. </p> <h3> <span class="title" rel="21_3 21_1 21_2 21_4 21_5 21_6 21_7 21_8 21_9 21_10 21_11 21_12 21_13 21_14 21_15">نقل سخنان و افترائات مکذبان پیامبر اسلام  (صلی اللَّه علیه و آله) در تکذیب و انکار آن حضرت (صلی اللَّه علیه و آله) </span> </h3> <p> <span class="aya" rel="21_3" data-words="3-18">و أسروا النجوی الذین ظلموا هل هذا إلا بشر مثلکم أ فتأتون السحر و أنتم تبصرون</span>. </p> <p>کلمه <em>اسرار</em> در مقابل <em>اعلان</em> است، که آن به معنای نهفتن، و این به معنای بر ملا کردن است، پس <em>اسرار نجوی</em> به معنای مبالغه در کتمان قول و نهان داشتن آن است، چون اسرار به تنهایی معنای نجوی را می‌دهد، در نتیجه اسرار نجوی مبالغه را می‌فهماند. </p> <p>و <span class="phrase">ضمیر فاعلی در فعل <em>اسروا</em> ، به <em rel="fa_21_1_2-2" data-sentence="38:427">ناس</em> بر می‌گردد، چیزی که هست از آنجایی که فعل مذکور فعل همه مردم، و یا بیشتر مردم نبود، چون افراد مستضعف و افراد بی‌طرف نیز در میان مردم هستند، لذا هر چند فعل را به جامعه مردم نسبت داده، چون جامعه دچار غفلت و اعراض است، و لیکن مطلب را با قید <span class="aya" rel="21_3" data-words="6-7">الذین ظلموا</span> بیان فرمود، پس این جمله عطف بیانی است که دلالت می‌کند بر اینکه فعل مذکور <em rel="fa_21_3_5-5" data-sentence="467:38">نجوی</em> از خصوص کسانی سر زده که ستمکار بودند.</span> </p> <p>و اما اینکه آنچه بیخ گوش هم می‌گفته‌اند چه بوده؟ جمله‌ <span class="aya" rel="21_3" data-words="8-18">هل هذا إلا بشر مثلکم أ فتأتون السحر و أنتم تبصرون</span> حکایت آن است، حاصل معنا اینکه به صراحت رسول خدا  (ص) را تکذیب نموده، علنا می‌گفته‌اند که: او مانند شما یک فرد بشر است، و قرآن او سحر است، و هیچ یک از این مطالب را پنهانی نمی‌گفتند، لیکن قبل از علنی کردنش در مجلس مشورتی خود آن را نجوی می‌کردند. خلاصه مجالسی سری بر پا می‌کردند که در مقابل دعوت پیغمبر چه جواب دهند؟ و سرانجام راهی نمی‌یافتند مگر آنکه آنچه گفتگو<code class="page" rel="14,352"/> کردند پنهان بدارند، تا همه در آن متفق شوند و بعد از اتفاق علنیش کنند. </p> <p>و نجوای ایشان مشتمل بر دو مطلب بوده که یا به طور قطع و یا به طور استفهام انکاری ردش کرده‌اند. </p> <p><span class="phrase">اول اینکه گفتند: <span class="aya" rel="21_3" data-words="8-12">هل هذا إلا بشر مثلکم</span> که آن را دلیل بر ابطال نبوت آن جناب گرفتند، و حاصلش این است که او همانطور که می‌بینید بشری است مانند خود شما-به همین جهت اسم اشاره آورده و گفتند: <em rel="fa_21_3_8-9" data-sentence="238:383">هل هذا</em> ضمیر نیاوردند که بگویند: <em>هل هو</em> ، تا دلالت کند بر علم به مشاهده-و در هیچ چیز از لوازم بشریت از شما جدا نیست، و هیچ چیزی که مختص به خود او باشد ندارد، پس اگر آنچه ادعا می‌کند که به غیب اتصال و ارتباط دارد حق باشد، باید شما هم همان را داشته باشید، چون شما هم مانند او بشر هستید، و چون شما خبری از غیب ندارید، پس او هم مثل شما است و خبری ندارد، پس پیغمبر نیست و دعوتش باطل است.</span> </p> <p>دوم اینکه گفتند <span class="aya" rel="21_3" data-words="13-18">أ فتأتون السحر و أنتم تبصرون</span> که با فاء تفریع متفرع بر انکار و نفی نبوت شد، و برگشت معنا به این می‌شود که بعد از آنکه با جمله اول اثبات کردیم که او پیغمبر نیست و با غیب اتصال ندارد، نتیجه چنین می‌شود که آنچه آورده، و ادعا می‌کند که معجزه نبوت من است، معجزه نباشد، بلکه سحری باشد که شما از آوردن نظیر آن عاجزید، و سزاوار نیست کسی که چشم بینا دارد فریب سحر را خورده، به آن ایمان بیاورد. </p> <p><code class="aya" rel="21_4"/> <span class="aya" rel="21_4" data-words="1-12">قال ربی یعلم القول فی السماء و الأرض و هو السمیع العلیم</span> یعنی خدای تعالی به هر سخنی احاطه علمی دارد، چه سری و چه علنی، و در هر جا که باشد او شنوای گفته‌های شماو دانای به کارهای شما است پس هر چه هست به دست او است، و هیچ امری به دست من نیست. </p> <p>این آیه حکایت کلام رسول خدا (ص) به ایشان است که نجوی کردند، و به صراحت نبوت آن جناب را تکذیب نموده معجزه‌اش را سحر خواندند، و در این کلام او را ارجاع و حواله به خدای سبحان داده، هم چنان که در غالب مواردی که پیشنهاد معجزه می‌دادند ارجاع به خدا می‌دهد، مانند همه انبیا که خود را در اجابت خواسته‌های قوم خود هیچکاره معرفی می‌کردند، مانند آیه‌ <span class="aya" rel="67_26" data-words="1-10">قل إنما العلم عند الله و إنما أنا نذیر مبین</span><span class="footnote" rel="1" title="بگو معجزات همه نزد خدا است، و من تنها نذیری آشکارم سوره عنکبوت، آیه ۵۰">*</span> و آیه <span class="aya" rel="46_23" data-words="1-10">قال إنما العلم عند الله و أبلغکم ما أرسلت به</span><span class="footnote" rel="2" title="کشاف، ج ۳، ص ۱۰۱">*</span> و آیه     <code class="page" rel="14,353"/> <span class="aya" rel="29_50" data-words="10-19">قل إنما الآیات عند الله و إنما أنا نذیر مبین</span><span class="footnote" rel="1" title="پس آنان به چیزی که پیش از آن تکذیب کرده بودند ایمان نیاوردند سوره یونس، آیه ۷۴">*</span>. </p> <p><code class="aya" rel="21_5"/> <span class="aya" rel="21_5" data-words="1-14">بل قالوا أضغاث أحلام بل افتراه بل هو شاعر فلیأتنا بآیة کما أرسل الأولون</span>. </p> <p>حکایت سخنان کفار است که چگونه افترا و تکذیب به آن جناب را درجه به درجه شدت می‌دادند، اول گفتند: سخنان وی خوابهای پریشان است که دیده و آن را نبوت خود پنداشته و کتاب آسمانیش گمان کرده، پس کار او و معلوماتش حتی از سحر هم بی‌ارزش‌تر است،  (برای اینکه سحر هر چه باشد علمی است و قواعدی دارد). </p> <p>سپس افترای خود را ترقی داده، گفتند: بلکه خواب پریشان هم نیست، چون در خواب پریشان صاحبش عمدا دروغ نگفته، بلکه چند رقم رؤیا دیده وقتی بیدار شده از هر یک چیزی به یادش مانده، و با گوشه‌های دیگر هم رؤیایش مخلوط شده، ولی این افترا می‌بندد، و معلوم است که افترا مستلزم تعمد است. </p> <p>آن گاه مطلب را ترقی بیشتری داده گفتند: بلکه او شاعر است و این از جهتی دیگر از تهمت قبلی سنگین‌تر است، چون کسی که به کسی افترا می‌بندد، فکر می‌کند که چه افترایی ببندم، ولی شاعر بدون هیچ تدبر هر چه به نظرش می‌رسد می‌گوید، و به هر تعبیر که از نظر فن شاعری خوشش آید تعبیر می‌کند، و چه بسا که شاعری ضروریات را هم انکار کند، و یا علنا بر باطلی اصرار ورزد، و چه بسا راستی را تکذیب و دروغی را تصدیق کند. </p> <p>جمله‌ <span class="aya" rel="21_5" data-words="10-14">فلیأتنا بآیة کما أرسل الأولون</span> سخنی است متفرع بر جملات قبل، و مراد از  <em>اولین</em> ، انبیای گذشته‌اند و معنایش این است که وقتی این را که وی آورده و آن را آیت خوانده، یعنی قرآن، خوابهای پریشان، یا افترا، و یا شعر بود، دیگر ادعای نبوتش تمام نیست، و قرآن او ما را قانع نمی‌کند، پس باید آیتی برای ما بیاورد، همانطور که گذشتگان آوردند، مثلا ماده شتر از کوه بیرون کردند، عصا اژدها نمودند و ید بیضا داشتند. </p> <p>و در اینکه فرمود: <span class="aya" rel="21_5" data-words="12-14">کما أرسل الأولون</span>، با اینکه ظاهر سیاق اقتضا می‌کرد بفرماید:  کما اتی بها الاولون-همانطور که گذشتگان آن آیت را آوردند برای اشاره به این معنا بود که آیت از لوازم ارسال است، و اگر این شخص رسول است، باید به رسولان گذشته اقتدا نموده، بر رسالت خود احتجاجی مانند احتجاج آنان بکند. </p> <p>در اینجا سؤالی پیش می‌آید، و آن این است که مشرکین از وثنی‌ها، از اصل منکر نبوتند، با این حال در این اعتراضی که کردند مساله نبوت را مسلم گرفتند؟ جواب این است   <code class="page" rel="14,354"/> که همین خود دلیل روشنی است بر اینکه مشرکین در کار خود دچار تحیر شده و نمی‌فهمیدند چه کار می‌کنند؟ یک وقت از راه تهکم با رسول خدا (ص) مواجه می‌شدند و نامربوط می‌گفتند، وقتی دیگر دردسر فراهم می‌نمودند، بار دیگر سخنانی بر خلاف عقیده خودشان گفته با اینکه اصلا نبوت را منکر بودند پیشنهاد معجزه می‌کردند، معجزاتی که انبیای گذشته آورده بودند، با اینکه نه آن انبیا را قبول داشتند و نه معجزاتشان را. </p> <p>ولی به هر حال از اینکه گفتند: باید آیتی برای ما بیاورد که گذشتگان آوردند ، از این وعده ضمنی بر می‌آید که اگر یکی از آن آیات که پیشنهاد کرده‌اند بیاورد ایمان خواهند آورد. </p> <p><code class="aya" rel="21_6"/> <span class="aya" rel="21_6" data-words="1-9">ما آمنت قبلهم من قریة أهلکناها أ فهم یؤمنون</span> در این جمله سخن قبلی مشرکین و آن وعده‌ای که ضمنا مشتمل بود رد و تکذیب شده، می‌فرماید: اگر آنچه را که پیشنهاد می‌کنند برایشان آورده شود، باز هم ایمان نمی‌آورند، چون اقوام گذشته وقتی معجزات پیشنهادی خودشان را هم دیدند ایمان نیاوردند و هلاک شدند آن وقت اینان ایمان می‌آورند؟ ! و حاصل معنای جمله به طوری که سیاق آن را افاده می‌کند این است که: کفار در وعده‌ای که می‌دهند دروغ گویند، و اگر معجزات پیشنهادی آنان را هم نازل کنیم باز ایمان نمی‌آورند، و در نتیجه به همین جرم هلاک خواهند شد، هم چنان که امت‌های گذشته وقتی درخواست معجزه کردند، و معجزه برایشان نازل کردیم، ایمان نیاوردند ما نیز هلاکشان نمودیم، طبیعت اینان با طبیعت آنان یکی است، و مانند آنان اسراف‌گر و متکبرند، و به هیچ وجه، به هیچ آیتی ایمان نمی‌آورند، پس آیه مورد بحث از یک نظر شبیه به آیه‌ <span class="aya" rel="10_74" data-words="10-17">فما کانوا لیؤمنوا بما کذبوا به من قبل</span><span class="footnote" rel="1" title="گفتند شما جز بشری مانند ما نیستید رسولان ایشان به ایشان گفتند: ما جز بشری چون شما نیستیم و لیکن خداوند به هر که بخواهد منت می‌گذارد سوره ابراهیم، آیات ۱۰ و ۱۱">*</span> می‌باشد. </p> <p>و بنا بر این می‌توان گفت: در آیه شریفه حذف و ایجازی (مختصر گویی) به کار رفته، و تقدیر آن چنین است که: مثلا بگوییم ما آمنت قبلهم اهل قریة اقترحوا الآیات فانزلناها علیهم و اهلکناهم لما لم یؤمنوا بها بعد النزول ا فهم، یعنی مشرکی العرب یؤمنون و هم مثلهم فی الاسراف یعنی اهل قریه‌های قبل از ایشان که پیشنهاد معجزه‌ها کردند ایمان نیاوردند، و ما معجزه‌ای را که خواستند فرستادیم و به جرم ایمان نیاوردن هلاکشان کردیم، آیا اینان یعنی مشرکین عرب با اینکه در اسراف مانند آنان هستند ایمان می‌آورند؟ !   <code class="page" rel="14,355"/> بنا بر این اگر قریه را با وصف <em>اهلکناها</em> توصیف کرد، و در حقیقت به آخرین نقطه سرنوشتشان توصیفشان نمود، برای این بود که بفهماند عاقبت اجابت معجزه خواهی مردم هلاکت ایشان است، و لا غیر. </p> <h3> <span class="title" rel="21_1 21_2 21_3 21_4 21_5 21_6 21_7 21_8 21_9 21_10 21_11 21_12 21_13 21_14 21_15">پاسخ خدای تعالی به سخن مشرکان که در مقام انکار نبوت پیامبر  (صلی اللَّه علیه و آله) بشر بودن او را مستمسک قرار دادند</span> </h3> <p> <code class="aya" rel="21_7"/> <span class="aya" rel="21_7" data-words="1-15">و ما أرسلنا قبلک إلا رجالا نوحی إلیهم فسئلوا أهل الذکر إن کنتم لا تعلمون</span>. </p> <p>این آیه پاسخی از احتجاجی است که بر نفی نبوت کرده و گفتند: <span class="aya" rel="21_3" data-words="8-12">هل هذا إلا بشر مثلکم</span> و حاصلش این است که مگر انبیای گذشته غیر بشر بودند، که انتظار دارید پیامبر شما بشر نباشد؟ بشریت که با نبوت منافات ندارد. </p> <p>و <span class="phrase">اگر کلمه <em rel="fa_21_7_6-6" data-sentence="9:631">رجالا</em> را با جمله‌ <span class="aya" rel="21_7" data-words="7-8">نوحی إلیهم</span> توصیف فرموده، برای اشاره به فرق میان انبیا و غیر انبیا است و محصلش این است که یگانه فرق بین این دو طائفه تنها این است که ما به انبیا وحی می‌فرستیم و به دیگران نمی‌فرستیم، و وحی موهبت و منتی است خاص که بر خدا واجب نیست همه افراد را به آن موهبت نائل سازد که اگر بنا شد به کسی بدهد به همه بدهد، و اگر بنا شد ندهد به هیچ کس ندهد، تا شما تحکم کنید که چرا نبوت جز در یک نفر پیدا نمی‌شود؟ و بگویید چون در ما نیست پس در هیچ کس دیگر هم نیست، برای اینکه نبوت هم مانند سایر صفات خاصی است که در هر عصری جز در یک فرد یافت نمی‌شود، و این چیزی نیست که بتوان انکارش کرد.</span> </p> <p>بنا بر این بیان، آیه شریفه منحل به دو حجت می‌شود، که علیه احتجاج مشرکین بر ابطال نبوت رسول خدا (ص) به بشریت او اقامه شده است، یکی حجت نقضی، که با بشریت انبیای گذشته نقض می‌کند و می‌رساند که منافاتی میان بشریت و نبوت نیست، دوم حجت حلی، که می‌رساند فرق میان یک فرد پیغمبر با دیگران چیزی نیست که نشود در بشر یافت شود، و یا اگر یافت شد باید در همه افراد یافت شود، بلکه تنها فرق این دو طائفه وحی الهی، و کرامت او است، و منت مخصوصی است از ناحیه خدا که شامل حال شخص پیغمبر می‌شود. </p> <p>پس آیه از این نظر مانند آیه‌ <span class="aya" rel="14_10" data-words="21-26">قالوا إن أنتم إلا بشر مثلنا</span>... <span class="aya" rel="14_11" data-words="1-15">قالت لهم رسلهم إن نحن إلا بشر مثلکم و لکن الله یمن علی من یشاء</span><span class="footnote" rel="1" title="این مشرکین از آنهایی که ایمان آورده‌اند هدایت یافته‌ترند سوره نساء، آیه ۵۱">*</span> می‌باشد. </p> <p> <span class="aya" rel="16_43" data-words="10-16">فسئلوا أهل الذکر إن کنتم لا تعلمون</span> -این جمله تایید و تحکیم جمله‌ <span class="aya" rel="21_7" data-words="1-6">و ما أرسلنا قبلک إلا رجالا</span>   <code class="page" rel="14,356"/>است، یعنی اگر این معنا را می‌دانید، که هیچ، و اگر نمی‌دانید به اهل ذکر مراجعه کنید، و بپرسید، آیا انبیای گذشته غیر بشر بودند؟. </p> <p>و <span class="phrase">مقصود از <em>ذکر</em> کتابهای آسمانی است، و مراد از <em rel="fa_21_7_10-11" data-sentence="52:557">اهل ذکر</em> ، علمای اهل کتابند، زیرا آنها در دشمنی با رسول خدا (ص) دنبال مشرکین بودند، و مشرکین از آنها احترام می‌کردند، و چه بسا در کار خود با آنها مشورت می‌نمودند، و مسائلی از آنها می‌پرسیدند تا با آن مسائل رسول خدا (ص) را امتحان کنند، و همان اهل کتاب بودند که علیه مسلمانان به مشرکین می‌گفتند: <span class="aya" rel="4_51" data-words="18-23">هؤلاء أهدی من الذین آمنوا سبیلا</span><span class="footnote" rel="1" title="فرمان ما برای بندگان مرسلمان از سابق صادر شد، و آن این بود که ایشان حتما یاری شوند، و لشگر ما حتما غالبان باشند سوره صافات، آیات ۱۷۱-۱۷۳">*</span>.</span> </p> <p>خطاب در جمله‌ <span class="aya" rel="21_7" data-words="9-9">فسئلوا...</span> به پیغمبر، و هر کسی است که آن را بشنود، چه عالم و چه جاهل، تا گفتار قبلی را به خوبی تایید کند، و این قسم خطاب در کلمات خود ما آدمیان نیز شایع است. </p> <p><code class="aya" rel="21_8"/> <span class="aya" rel="21_8" data-words="1-11">و ما جعلناهم جسدا لا یأکلون الطعام و ما کانوا خالدین</span>... <span class="aya" rel="21_9" data-words="8-10">و أهلکنا المسرفین</span>. </p> <p>یعنی انبیا مردانی از بشرند که ما لوازم بشریت را از آنها سلب نکرده‌ایم، که مثلا بدنهایشان را خالی از روح زندگی کرده باشیم، تا نه به خوردن محتاج باشند و نه به نوشیدن، و نیز آنان را از مرگ مصونیت نداده‌ایم، تا همیشه در دنیا بمانند، بلکه ایشان نیز بشر و از کسانی هستند که طعام می‌خورند و می‌میرند، و این خوردن و مردن، دو خاصه از خواص روشن بشریت است. </p> <p><code class="aya" rel="21_9"/> <span class="aya" rel="21_9" data-words="1-10">ثم صدقناهم الوعد فأنجیناهم و من نشاء و أهلکنا المسرفین</span> این آیه عطف است بر کلام گذشته، که می‌فرمود: <span class="aya" rel="21_7" data-words="1-6">و ما أرسلنا قبلک إلا رجالا</span> و در این آیه سرانجام ارسال رسولان، و عاقبت امر مسرفان را بیان می‌کند، که مسرفان از هر امت، در اثر اقتراح معجزه به چه سرنوشتی دچار شدند، و نیز توضیح است برای هلاکتی که به طور اجمال بدان اشاره کرده، و فرموده بود: <span class="aya" rel="21_6" data-words="4-6">من قریة أهلکناها</span>، و تهدیدی است برای مشرکین. </p> <p>و <span class="phrase">مراد از <em rel="fa_21_9_3-3" data-sentence="8:574">وعد</em> در جمله‌ <span class="aya" rel="21_9" data-words="1-3">ثم صدقناهم الوعد</span> وعده نصرتی است که به مسلمین داده و فرموده بود که: دین ایشان را یاری خواهد کرد، و کلمه ایشان را که کلمه حق است بلند آوازه خواهد نمود، هم چنان که در آیه‌ <span class="aya" rel="37_171" data-words="1-6">و لقد سبقت کلمتنا لعبادنا المرسلین</span>،   <code class="page" rel="14,357"/> <span class="aya" rel="37_172-173" data-words="1-8">إنهم لهم المنصورون، و إن جندنا لهم الغالبون</span><span class="footnote" rel="1" title="احتجاج طبرسی، ج ۲، ص ۱۸۵">*</span> و آیات دیگر آن وعده را بیان نموده.</span> </p> <p> <span class="aya" rel="21_9" data-words="4-7">فأنجیناهم و من نشاء</span> -یعنی رسولان و گروندگان به ایشان را نجات دادیم. قبلا هم وعده نجات به ایشان داده، و فرموده بود: <span class="aya" rel="10_103" data-words="8-11">حقا علینا ننج المؤمنین</span><span class="footnote" rel="2" title="روح المعانی، ج ۱۷، ص ۶">*</span> و مسرفین در این آیه همان مشرکین هستند، که از راه عبودیت به بیراهه گراییدند، و از طور بندگی تجاوز کردند. </p> <p><code class="aya" rel="21_10"/> <span class="aya" rel="21_10" data-words="1-9">لقد أنزلنا إلیکم کتابا فیه ذکرکم أ فلا تعقلون</span> امتنانی است از خدای تعالی بر این امت به منت انزال قرآن، پس مراد از <em>ذکر ایشان</em> ذکری است که مختص به این امت است، و ذکری است که لایق حال این امت است، ذکری است که آخرین و بلندترین معارف را که حوصله بشر توانایی تحمل آن را دارد متضمن است، و عالی‌ترین برنامه را که ممکن است در جامعه بشری اجرا شود در بر دارد، و آن عبارت است از شریعت حنیفیت، پس خطاب در آیه خطاب به همه امت است. </p> <p>بعضی<span class="footnote" rel="3" title="روح المعانی، ج ۱۷، ص ۶">*</span> از مفسرین گفته‌اند مراد از ذکر، شرف است، و معنای آیه این است که: در این کتاب شرف شما تامین شده، اگر به آن تمسک جویید، متوجه آن شرف و آبرو خواهید شد، این مفسر در آیه‌ <span class="aya" rel="43_44" data-words="1-6">و إنه لذکر لک و لقومک</span><span class="footnote" rel="4" title="و به درستی که قرآن ذکری است برای تو و برای قومت سوره زخرف، آیه ۴۴">*</span> همین حرف را زده است، و خطاب در آن را برای جمیع مؤمنین و یا خصوص عرب دانسته، چون قرآن به زبان ایشان نازل شده. لیکن این تفسیر دور از فهم است. </p> <p><code class="aya" rel="21_11"/><code class="aya" rel="21_12"/><code class="aya" rel="21_13"/><code class="aya" rel="21_14"/><code class="aya" rel="21_15"/> <span class="aya" rel="21_11" data-words="1-7">و کم قصمنا من قریة کانت ظالمة</span>... <span class="aya" rel="21_15" data-words="7-8">حصیدا خامدین</span>. </p> <p><span class="phrase">کلمه <em rel="fa_21_11_3-3" data-sentence="5:469">قصم</em> ، در اصل به معنای شکستن است، می‌گویند: قصم ظهره-پشتش را شکست ، ولی به طور کنایه در هلاکت هم استعمال می‌شود، و کلمه <em>انشاء</em> به معنای ایجاد است، کلمه <em>احساس</em> به معنای درک از طریق حس است، کلمه <em>باس</em> به معنای عذاب، و کلمه <em>رکض</em> به معنای دویدن به تندی است، و کلمه <em rel="fa_21_13_7-7" data-sentence="346:167">اتراف</em> به معنای توسعه دادن به نعمت است، و کلمه <em rel="fa_21_15_7-7" data-sentence="444:113">حصید</em> به معنای بریده است، و از همین جهت زراعت درو شده را حصید می‌گویند، و کلمه <em>خمود</em> به معنای سکون و سکوت است.</span> </p> <p>و <span class="phrase">معنای آیات این است که: <span class="aya" rel="21_11" data-words="1-3">و کم قصمنا</span> چقدر هلاک کردیم <em>من قریة</em> از اهل         <code class="page" rel="14,358"/> قریه‌هایی را که به خود <span class="aya" rel="21_11" data-words="6-7">کانت ظالمة</span> ستمکار بودند و اسراف و کفر می‌ورزیدند <span class="aya" rel="21_11" data-words="8-9">و أنشأنا</span> و بعد از هلاک کردن آنان، ایجاد کردیم‌ <span class="aya" rel="21_11" data-words="11-12">قوما آخرین</span> مردمی دیگر را <span class="aya" rel="21_12" data-words="1-2">فلما أحسوا</span> پس همین که آن اهل قریه ستمکار به حس خود درک کردند <em rel="fa_21_12_3-3" data-sentence="599:1279">باسنا</em> عذاب ما را <span class="aya" rel="21_12" data-words="4-7">إذا هم منها یرکضون</span> ناگهان پا به فرار گذاشته بدویدند در آن هنگام بود که از در توبیخ و ملامت به ایشان گفته شد: <span class="aya" rel="21_13" data-words="1-8">لا ترکضوا و ارجعوا إلی ما أترفتم فیه</span> ندوید و از این عذاب فرار مکنید بلکه به آن نعمتها که در آن زیاده روی می‌کردید مراجعه کنید <span class="aya" rel="21_13" data-words="9-10">و مساکنکم</span> و به خانه‌هایتان برگردید <span class="aya" rel="21_13" data-words="11-12">لعلکم تسئلون</span> تا شاید باز هم فقرا و بینوایان به دریوزگی شما مراجعه کنند و شما از در نخوت و اعتزاز ایشان را از خود برانید و یا خود را از ایشان پنهان کنید و این کنایه است از اعتزاز و استعلای ستمکاران که خود را متبوع و به جای خدا و ارباب تابعین می‌دانستند، از در پشیمانی <em rel="fa_21_4_1-1" data-sentence="1425:497">قالوا</em> گفتند <span class="aya" rel="21_14" data-words="2-6">یا ویلنا إنا کنا ظالمین</span> وای بر ما که مردمی ستمکار بودیم‌ <span class="aya" rel="21_15" data-words="1-3">فما زالت تلک</span> و این هم چنان سخن ایشان بود و بر ظلم خود اعتراف و به ربوبیت خدای تعالی اقرار می‌کردند <span class="aya" rel="21_15" data-words="5-7">حتی جعلناهم حصیدا</span> تا آنکه ما اینها رادرو شده و مقطوعشان کردیم، <em rel="fa_21_15_8-8" data-sentence="1870:94">خامدین</em> و ساکن و ساکتشان ساختیم مانند آتشی که خاموش شود نه صدایی دارد و نه در باره‌اش گفتگویی می‌شود.</span> مفسرین برای جمله‌ <span class="aya" rel="21_13" data-words="11-12">لعلکم تسئلون</span> وجوه دیگری ذکر کرده‌اند که از فهم دور است و ما به همین جهت متعرض آنها نشدیم. </p> <h3>بحث روایتی‌ <span class="title" rel="21_2 21_7"> (روایاتی در ذیل آیه: <span class="aya" rel="21_2" data-words="1-7">ما یأتیهم من ذکر من ربهم محدث...</span> و <span class="aya" rel="21_7" data-words="9-11">فسئلوا أهل الذکر...</span> و...) </span> </h3> <p> در کتاب احتجاج از صفوان بن یحیی روایت آورده که گفت: امام ابی الحسن الرضا  (ع) به ابی قره صاحب شبرمه فرمود: تورات و انجیل و زبور و فرقان و همه کتابهایی که نازل شده کلام خدا است که برای عالمیان نازل کرده تا نور و هدایت باشد و همه آنها حادث است و غیر خدا است زیرا خدای تعالی فرموده: <span class="aya" rel="20_113" data-words="13-16">أو یحدث لهم ذکرا</span> -یا ذکری برایشان حادث کند و نیز فرموده: <span class="aya" rel="21_2" data-words="1-12">ما یأتیهم من ذکر من ربهم محدث إلا استمعوه و هم یلعبون</span> و خدا همه کتابهایی را که نازل کرده حادث کرده است. </p> <p>ابو قره گفت: آیا این حادث معدوم هم می‌شود؟ فرمود مسلمانان همه اجماع دارند بر اینکه آنچه سوای خدا است فعل خدا است، و یکی از افعال خدا تورات و انجیل و زبور و فرقان است مگر نشنیدی که مردم می‌گویند: <em>رب القرآن؟ </em> و قرآن روز قیامت می‌گوید: پروردگارا فلانی-با اینکه خدا داناتر از او است به آن شخص-روزش را در تلاوت من به<code class="page" rel="14,359"/> تشنگی و شبش را به بی‌خوابی گذراند پس مرا شفیع او قرار ده و نیز تورات و انجیل و زبور همه محدث و مربوب خدا است، خدایی آنها را حادث کرده که برایش مثل نیست، و برای کسانی حادث کرده که تعقل کنند پس هر کس بپندارد که این کتابها قدیمند خدای را اول قدیم و واحد ندانسته و کلام خدا را همواره با خدا و قدیم دانسته تا آخر حدیث<span class="footnote" rel="1" title="روضه کافی، ج ۸ ص ۷۴">*</span>. </p> <p>و <span class="phrase">در تفسیر قمی در ذیل جمله‌ <span class="aya" rel="21_3" data-words="1-2">لاهیة قلوبهم</span> روایت آورده که معصوم فرمود <em rel="fa_21_3_1-1" data-sentence="119:91">لاهیه</em>  از <em rel="fa_21_3_1-1" data-sentence="179:73">تلهی</em> است<span class="footnote" rel="2" title="تفسیر قمی، ج ۲، ص ۶۷">*</span>.</span> </p> <p>و نیز در آن کتاب در ذیل آیه‌ <span class="aya" rel="21_6" data-words="1-9">ما آمنت قبلهم من قریة أهلکناها أ فهم یؤمنون</span> فرمود: چگونه ایمان می‌آورند؟ و حال آنکه مردمی که قبل از ایشان بودند ایمان نیاوردند تا هلاک شدند<span class="footnote" rel="3" title="تفسیر قمی، ج ۲، ص ۶۷">*</span>. </p> <p>و نیز در همان کتاب به سند خود از زراره از امام ابی جعفر (ع) روایت کرده که در ذیل آیه‌ <span class="aya" rel="21_7" data-words="9-15">فسئلوا أهل الذکر إن کنتم لا تعلمون</span> در جواب او پرسید مقصود چه کسانی هستند؟ فرمود: مقصود از اهل ذکر ماییم. زراره می‌گوید: پرسیدم پس مسئول هم شمایید؟ فرمود: بله. </p> <p>پرسیدم: سائل هم ماییم؟ فرمود: بله. پرسیدم: پس بر ما است که از شما پرسش کنیم؟ فرمود: بله. پرسیدم: پس بر شما هم لازم است که جواب ما را بگویید؟ فرمود: نه بر ما واجب نیست و ما در پاسخ گفتن به شما مختاریم اگر خواستیم جواب می‌دهیم و گر نه، نه، آن گاه این آیه را تلاوت فرمود: <span class="aya" rel="38_39" data-words="1-5">هذا عطاؤنا فامنن أو أمسک</span> -این عطای ما به شما است خواستید بر مردم منت بگذارید و خواستید خودداری کنید مسئول نخواهید بود<span class="footnote" rel="4" title="تفسیر قمی، ج ۲، ص ۶۸">*</span>. </p> <p>مؤلف: این معنا را طبرسی نیز در مجمع البیان از علی و ابی جعفر (ع) روایت کرده و آن گاه گفته این معنا را این نکته تایید می‌کند که خدای تعالی نامگذاری کرده نبی ( ص) را ذکر رسول<span class="footnote" rel="5" title="مجمع البیان، ج ۷، ص ۴۰">*</span>. ولی این روایت از باب ذکر مصداق است برای اینکه می‌دانیم آیه شریفه عام است نه خاص و ذکر یا قرآن است و یا مطلق کتابهای آسمانی و یا معارف الهی، و امامان اهل بیت در هر حال اهل ذکرند و نمی‌توان آن را تفسیر آیه بر حسب مورد نزول دانست چون معنا ندارد که خدای تعالی مشرکین را به اهل رسول و یا به اهل قرآن ارجاع دهد چون مشرکین دشمنان اهل رسول و اهل قرآن بودند اگر می‌خواستند از اهل رسول حرفی بپذیرند از         <code class="page" rel="14,360"/> خود رسول می‌پذیرفتند. </p> <p>و در روضه کافی گفتاری از علی بن الحسین (ع) در موعظه و زهد در دنیا نقل کرده که در آن فرموده خدای تعالی رفتاری را که در حق ستمکاران اهل قرای گذشته مسلوک داشت به گوش شما خوانده آنجا که فرمود: <span class="aya" rel="21_11" data-words="1-7">و کم قصمنا من قریة کانت ظالمة</span> که مقصودش از قریه، اهل قریه است و لذا دنبالش فرمود: <span class="aya" rel="21_11" data-words="8-12">و أنشأنا بعدها قوما آخرین</span> آن گاه فرمود: <span class="aya" rel="21_12" data-words="1-7">فلما أحسوا بأسنا إذا هم منها یرکضون</span> یعنی فرار می‌کنند و نیز فرمود: <span class="aya" rel="21_13" data-words="1-12">لا ترکضوا و ارجعوا إلی ما أترفتم فیه و مساکنکم لعلکم تسئلون</span> فلما اتاهم العذاب <span class="aya" rel="21_14-15" data-words="1-14">قالوا یا ویلنا إنا کنا ظالمین، فما زالت تلک دعواهم حتی جعلناهم حصیدا خامدین</span> و به خدا سوگند که این آیه شریفه موعظه مهمی است برای شما و شما را اگر پندپذیر باشید و بترسید تخویف می‌کند<span class="footnote" rel="1" title="مجموعة من التفاسیر، ج ۴، ص ۲۳۴">*</span>. </p> 
