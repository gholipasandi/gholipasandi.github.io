<h3 class="ayas">سوره البقرة آیه‌های ۱۵۹ تا ۱۶۲</h3><code class="section" rel="2_159-162"/><h3>ترجمه آیات</h3> <p> <span class="trans" rel="2_159">به درستی کسانی که کتمان می‌کنند آنچه را از بینات و هدایت که ما نازل کردیم بعد از آنکه آن را برای مردم در کتاب روشن ساختیم، اینگونه اشخاص را خدا لعنت میکند و همه لاعنان نیز لعنت میکنند.  «۱۵۹» </span><span class="trans" rel="2_160">مگر آن کسانی که توبه کرده و آنچه را فاسد کرده بودند اصلاح کنند که من از ایشان میگذرم و من تواب و رحیم هستم.  «۱۶۰» </span><span class="trans" rel="2_161">همانا کسانی که کافر شده و در حال کفر مردند لعنت خدا و ملائکه و همه مردم شامل حال ایشان است.  «۱۶۱» </span><span class="trans" rel="2_162">در حالی که جاودانه در آن خواهند بود و عذاب از ایشان تخفیف نمی‌پذیرد و مهلت داده نمیشوند «۱۶۲» </span></p>     <h3>بیان</h3> <h3> <span class="title" rel="2_159 2_161 2_160 2_162">اختلاف‌هایی دینی و انحراف‌ها، معلول انحراف علماء و کتمان آنها آیات الهی را بوده است</span> </h3> <p> <span class="aya" rel="2_159" data-words="1-9">إن الذین یکتمون ما أنزلنا من البینات و الهدی</span> ظاهرا و خدا داناتر است مراد بکلمه هدی همان معارف و احکامی است که دین الهی متضمن آن است، معارفی که پیروان دین را بسوی سعادت هدایت میکند و مراد به بینات، آیات و حجت‌هایی است که دلالتشان بین و واضح است، و ادله و شواهد بر حقی است که همان هدایت است. </p> <p>بنا بر این کلمه بینات در کلام خدای عز و جل وصفی است مخصوص آیات نازله، و بر این اساس منظور از کتمان آن آیات، اعم است از کتمان و پنهان کردن اصل آیه و اظهار نکردن آن و یا کتمان دلالت آن به اینکه آیه نازله را طوری تاویل و یا دلالتش را طوری توجیه کنند که آیه از آیت بودن بیفتد. </p> <p>همانطور که یهود این کار را با آیات تورات کردند، یعنی آن آیاتی که از بعثت پیامبر اسلام بشارت میداد، تاویل و یا پنهان کردند، بطوری که مردم یا اصلا آن آیات را ندیدند و یا اگر دیدند تاویل شده‌اش را دیدند، و خلاصه دلالتش را از رسول اسلام  ص برگرداندند. </p> <p> <span class="aya" rel="2_159" data-words="10-14">من بعد ما بیناه للناس</span> الخ، این جمله می‌فهماند کتمانی که یهودیان کردند، بعد از آن بود که آیات نامبرده بگوش مردم رسیده بود و چنان نبود که تنها علمای یهود آن آیات را می‌دانستند و از عوام پنهان کردند، نه، بلکه مدتها در دسترس مردم هم بوده، بعدها علما آنها را از عده‌ای پنهان و برای عده‌ای تاویل کردند. </p> <p>برای اینکه در عهدی که تورات نازل میشده، تبیین آیات آن برای تک تک مردم دنیا عادتا امری‌ محال بوده، چون هیچیک از وسائل تبلیغی موجود امروز در آن موقع نبوده، به ناچار اگر آیه‌ای از تورات و یا یک مطلب ساده‌ای را میخواستند به عموم مردم اعلام و تبیین کنند، لا بد اینطور بوده که به حاضرین می‌گفتند و سفارش می‌کردند که ایشان به غائبین برسانند، یا به علماء می‌گفتند تا آنها بسایر مردم برسانند، و خلاصه عده‌ای آن مطلب را بدون واسطه می‌گرفتند و عده‌ای دیگر با واسطه. </p> <p>و بنا بر این عالم یکی از وسائط و وسائل تبلیغ بوده، هم چنان که زبان و سخن واسطه دیگرش بوده، پس اگر خبری برای عالمی و جمعی از مردم عادی که در مجلس حضور دارند بیان میشد، در حقیقت برای همه مردم بیان شده بود، چون عالم میثاق وجدانی دارد که حقایق را کتمان نکند. </p> <p>حال اگر در همین صورت، آن عالم، علم خود را کتمان کند، در حقیقت کتمانش بعد از بیان<code class="page" rel="1,586"/> برای مردم بوده و همین یگانه سببی است که خدای سبحان این کتمان را مایه اختلاف مردم در دین و تفرقه آنان در راه هدایت و ضلالت دانسته، چه اگر این کتمان‌ها نبود، دین خدا سرچشمه‌اش فطرت خود بشر است، و هر فطرتی آن را می‌پذیرد و قوه ممیزه بشری اگر آن را درک کند، در برابرش خاضع می‌گردد. </p> <p>هم چنان که خدای تعالی فرمود:  <span class="aya" rel="30_30" data-words="1-23">فأقم وجهک للدین حنیفا، فطرت الله التی فطر الناس علیها، لا تبدیل لخلق الله، ذلک الدین القیم، و لکن أکثر الناس لا یعلمون</span>، روی قلب خود را بدون هیچ انحرافی بسوی دین کن که فطرت خدایی همین است، فطرتی که خدا مردم را بر آن فطرت بیافرید، و خلق خدا در این درک و فطرت مختلف نیستند، دین صحیح هم همان دینی است که از این فطرت سر چشمه گرفته باشد، اما بیشتر مردم نمی‌دانند-چون حقایق دین را، از آنان پنهان کردند-.<span class="footnote" rel="1" title="روم ۳۰">*</span> پس دین، فطری بشر است و چیزی که با خلقت بشر در آب و گل او آمیخته بوده، فطرت بشر آن را رد نمی‌کند، و در صورتی که آن طور که هست برایش بیان شود و از سوی دیگر قلب بشر هم صفای روز نخست خود را از دست نداده باشد، البته آن را می‌پذیرد، حال چه اینکه قلب با صافی خودش آن حقیقت دینی را درک کرده باشد، آن چنان که انبیاء درک می‌کنند و یا آنکه با بیان زبانی دیگران درک کند، که بالأخره برگشت این دومی هم به همان اول است،  دقت فرمائید. </p> <p>و به همین جهت در آیه مورد بحث، میان فطری بودن دین و جهل به آن جمع کرده، از یک سو فرموده: دین خدا فطری بشر است و از یک سو هم فرموده بیشتر مردم نمیدانند، و این بنظر ما با هم نمیسازد، و بیان ما این تنافی را جواب میگوید، هم چنان که در جای دیگر فرموده:  <span class="aya" rel="2_213" data-words="11-35">و أنزل معهم الکتاب بالحق، لیحکم بین الناس، فیما اختلفوا فیه، و ما اختلف فیه إلا الذین أوتوه، من بعد ما جاءتهم البینات، بغیا بینهم</span>، و با انبیاء کتاب فرستادیم به حق، تا میان مردم در آنچه اختلاف می‌کنند حکم کنند و مردم در آن کتاب اختلاف نکردند، مگر همانهایی که کتاب بسویشان آمده بود، و باز اختلاف نکردند، مگر بعد از آنکه ادله‌ای روشن در حقانیت کتاب برایشان آمد و علت این اختلافشان مخالفت‌ها بود که در بین خود داشتند<span class="footnote" rel="2" title="بقره ۲۱۳">*</span> که می‌فهماند اختلاف در مطالب کتاب، ناشی از ستمگری علمایی بود که حامل علم بان کتاب بودند. </p> <p>پس اختلاف‌های دینی و انحراف از جاده صواب، معلول ستمکاری علماء بوده که مطالب کتاب را برای مردم نگفتند و یا اگر گفتند، تاویلش کردند و یا در آن دست انداخته تحریفش     <code class="page" rel="1,587"/> نمودند، حتی در روز قیامت هم خدای تعالی این ظلم علماء را اعلام میدارد، هم چنان که فرمود:  <span class="aya" rel="7_44-45" data-words="22-37">فأذن مؤذن بینهم: أن لعنة الله علی الظالمین، الذین یصدون عن سبیل الله، و یبغونها عوجا</span>، و اعلام‌گری در بینشان اعلام می‌کند که لعنت خدا بر ستمگران، که از راه خدا جلوگیری می‌کنند و راه خدا را منحرف میسازند<span class="footnote" rel="1" title="اعراف ۴۴-۴۵">*</span> و آیات قرآنی در این باره بسیار است. </p> <p>پس تا اینجا روشن گردید که آیه مورد بحث، یعنی آیه: <span class="aya" rel="2_159" data-words="1-16">إن الذین یکتمون ما أنزلنا من البینات و الهدی من بعد ما بیناه للناس فی الکتاب</span> الخ، مبتنی بر آیه: <span class="aya" rel="2_213" data-words="1-35">کان الناس أمة واحدة، فبعث الله النبیین، مبشرین و منذرین، و أنزل معهم الکتاب بالحق، لیحکم بین الناس فیما اختلفوا فیه، و ما اختلف فیه إلا الذین أوتوه من بعد ما جاءتهم البینات بغیا بینهم</span> الخ،<span class="footnote" rel="2" title="بقره ۲۱۳">*</span> است، و در آن به کیفر این بغی اشاره می‌کند، و در ذیلش می‌فرماید: <span class="aya" rel="2_159" data-words="17-19">أولئک یلعنهم الله</span> الخ. </p> <p> <span class="aya" rel="2_159" data-words="17-22">أولئک یلعنهم الله و یلعنهم اللاعنون</span> الخ، این جمله همانطور که گفتیم کیفر کسانی را بیان می‌کند که آنچه هدایت و آیات که خدا نازل کرده بود، کتمان کردند، و آن کیفر عبارت است از لعنتی از خدا، و لعنتی دیگر از هر لعنت کننده است. </p> <p>و اگر کلمه لعنت می‌کند در آیه تکرار شده، بدان جهت است که لعنت خدا با لعنت دیگران فرق دارد، لعنت خدا باین معنا است که خداوند ایشان را از رحمت و سعادت دور می‌کند، و لعنت لعنت کنندگان نفرین و درخواست لعنت خدا است. </p> <p>و اینکه هم لعنت خدا و هم لعنت لعنت کنندگان را مطلق آورد، دلالت دارد بر اینکه تمامی لعنت‌هایی که از هر لعنت کننده سر بزند، متوجه ایشانست، اعتبار عقلی هم با این معنا مساعد است، برای اینکه منظوری که هر لعنت کننده از لعنت خود دارد، این است که طرف از سعادت دور بماند، و سعادت را اگر بحقیقت بنگری، غیر از سعادت دینی نیست و این سعادت هم از آنجا که از ناحیه خدا بیان میشود، باید مورد قبول فطرت واقع شود، در نتیجه هیچ انسان دارای فطرت، از سعادت حقیقی و دینی، محروم نمیشود مگر بوسیله رد و لجبازی، و این نیز معلوم است که لجباز در چیزی لجبازی میکند که علم بدرستی آن دارد و با علم و اطلاع انکارش می‌کند، نه کسی که اطلاعی از درستی آن نداشته و حقانیت آن برایش روشن نشده است. </p> <p>از سوی دیگر خدای تعالی از علماء میثاق گرفته: که حق را برای مردم بیان نموده، علم خود را در بین مردم منتشر کنند، آیات و هدایت خدا را از خلق خدا پنهان نکنند، پس اگر پنهان کردند و از انتشار علم خود دریغ ورزیدند، حق را انکار کرده‌اند، پس هم خدا از رحمت و سعادت     <code class="page" rel="1,588"/> دورشان می‌کند و هم همه آن افرادی که بخاطر کتمان این علماء، از سعادت محروم مانده‌اند، لعنتشان می‌کنند. </p> <p>شاهد این مطلب آیه بعدی است که می‌فرماید:  <span class="aya" rel="2_161" data-words="1-8">إن الذین کفروا، و ماتوا و هم کفار</span>، -تا جمله -اجمعین الخ، و ظاهرا کلمه ان بیان علت و تاکید مضمون آیه مورد بحث است، چون مضمون و معنای آن را دوباره تکرار می‌کند، و می‌فرماید:  چون کسانی که کافر شدند و مردند در حالی که هم چنان بر کفر خود باقی بودند، چنین و چنان میشوند. </p> <p><code class="aya" rel="2_160"/> <span class="aya" rel="2_160" data-words="1-7">إلا الذین تابوا و أصلحوا و بینوا</span> الخ، این جمله استثنایی است از آیه قبلی، و اگر در این آیه توبه را مقید به بینوا کرده و فرموده مگر کسانی که از این علمای کتمان‌گر توبه کنند و برای مردم بیان کنند، آنچه را که کتمان کرده بودند این است که طوری توبه کنند که همه مردم از توبه آنان خبردار شوند، و لازمه توبه کردنی چنین، این است که آنچه را کتمان کرده بودند، اظهار کنند و بگویند: ما در این مدت حقیقت مطلب را کتمان کرده بودیم و اگر نه، توبه‌شان توبه نیست، و هنوز توبه نکرده‌اند، چون تا کنون حق را کتمان می‌کردند، و حالا کتمان خود را کتمان می‌کنند. </p> <p><code class="aya" rel="2_161"/> <span class="aya" rel="2_161" data-words="1-8">إن الذین کفروا و ماتوا و هم کفار</span> الخ این جمله کنایه است از اصرار و پافشاریشان در کفر و عناد و لجبازیشان در قبول نکردن حق، چون کسی که از بی توجهی بدین حق متدین نباشد، نه از روی عناد و کبر ورزی، چنین کسی در حقیقت کافر نیست، بلکه مستضعفی است که امرش بدست خدا است شاهدش این است که خدای تعالی کفر کافران را در غالب آیات قرآن، مقید به تکذیب می‌کند، مخصوصا در آیات هبوط آدم که مشتمل بر اولین حکم شرعی است که خدا برای بشر تشریع کرده می‌فرماید:  <span class="aya" rel="2_38" data-words="1-8">قلنا اهبطوا منها جمیعا، فإما یأتینکم منی هدی</span> -تا جمله- <span class="aya" rel="2_39" data-words="1-12">و الذین کفروا، و کذبوا بآیاتنا، أولئک أصحاب النار هم فیها خالدون</span>، و کسانی که کافر شدند و بآیات ما تکذیب کردند، ایشان اهل آتشند و در آن جاودانند<span class="footnote" rel="1" title="سوره بقره ۳۷-۳۸">*</span> پس در آیه مورد بحث هم مراد از <span class="aya" rel="2_161" data-words="2-3">الذین کفروا</span>، کسانی است که حق را تکذیب می‌کنند و معاند هستند، -و همانهایند که در آیه قبل فرمود: آنچه را خدا نازل کرده کتمان می‌کنند-و خدا با جمله- <span class="aya" rel="2_161" data-words="9-17">أولئک علیهم لعنة الله و الملائکة و الناس أجمعین</span> -مجازاتشان کرد، که این خود فرمانی است از خدای سبحان که هر لعنتی که از هر انسان و هر ملکی سر بزند، متوجه ایشان بشود، بدون هیچ استثناء. </p> <p>پس این گونه اشخاص سبیل و طریقه‌شان، طریقه شیطان است، که خدا در باره‌اش فرمود:   <code class="page" rel="1,589"/> <span class="aya" rel="15_35" data-words="1-7">و إن علیک اللعنة إلی یوم الدین</span><span class="footnote" rel="1" title="سوره حجر ۳۵">*</span>، چون در این جمله خدای تعالی تمامی لعنت‌ها را متوجه شیطان کرد، معلوم میشود این اشخاص هم، یعنی علمایی که علم خود را کتمان می‌کنند، در این لعنت تمام شرکای شیطان و شیطانهای دیگری چون او هستند. </p> <p>و چقدر لحن این آیه شدید و امر آن عظیم است، که انشاء اللَّه العزیز تتمه سخن در پیرامون بزرگی این جرم و خیانت، در تفسیر آیه:  <span class="aya" rel="8_37" data-words="1-16">لیمیز الله الخبیث من الطیب، و یجعل الخبیث بعضه علی بعض، فیرکمه جمیعا، فیجعله فی جهنم</span>، تا خدا خبیث‌ها را از پاکان جدا کند و آنچه خبیث هست، همه را روی هم قرار دهد و یک جا انبار نموده، یک جا در جهنم قرار دهد<span class="footnote" rel="2" title="سوره انفال آیه ۳۷">*</span> خواهد آمد. </p> <p><code class="aya" rel="2_162"/> <span class="aya" rel="2_162" data-words="1-2">خالدین فیها</span> یعنی این علمای کتمانگر و این شیطانهای انسی، در لعنت خدا و ملائکه جاودانند و جمله عذاب از آنها تخفیف نمی‌پذیرد و حتی مهلت هم داده نمیشوند که در آن عذاب در جای لعنت آمده، دلالت دارد بر اینکه لعنت خدا و ملائکه مبدل به عذاب میشود. </p> <p>این را هم باید دانست که در این چند آیه، چند التفات بکار رفته، در آیه اولی از تکلم با غیر  آنچه را ما نازل کردیم، بعد از آنکه بیان نمودیم بسوی غیبت،  خدا لعنتشان می‌کند التفات شده، چون مقام مقام تشدید در غضب و خشم و عذاب است و معلوم است که خشم و عذاب از هر کسی به یک پایه و درجه نیست، هر قدر خشم گیرنده نامش و یا صفاتش بزرگتر باشد، خشم او ترس‌آورتر است، لذا در مقام آیه بخاطر اینکه علمای سوء و کتمانگر بفهمند مورد خشم چه کسی واقع شده‌اند، نام خدا را می‌برد و می‌فرماید:  خدا لعنتشان می‌کند و چون هیچ کس بزرگتر از خدای سبحان نیست، شنونده می‌فهمد که به لعنتی گرفتار شده که هیچ لعنت به پایه آن نمیرسد. </p> <p>و در آیه دومی دوباره از غیبت خدا لعنتشان می‌کند به تکلم وحده من بسوی ایشان توبه و رجوع می‌کنم الخ، التفات شده تا بفهماند رحمت خدا تا چه اندازه کامل است و چقدر رئوف است که صفات زشت بندگان را هر قدر هم زشت باشد، از بنده‌اش دور می‌کند و با دست خود و مباشرت خود، دور می‌کند،  و راستی چه خدای مهربانی تعالی و تقدس. </p> <p>چون رحمت و رأفتی که از این آیه استفاده میشود، مثل آن رحمتی نیست که جمله:  خدا بسوی ایشان توبه و رجوع می‌کند، -و یا از جمله-پروردگارشان بسوی ایشان رجوع می‌کند استفاده میشود. </p> <p>و در آیه سوم باز از سیاق تکلم وحده من بسوی ایشان الخ، به سیاق غیب بر آنان باد لعنت خدا، التفات شده و وجهش همان است که در التفات آیه اول بیان شد. </p> <h3>بحث روایتی‌ <span class="title" rel="2_159 2_160 2_161 2_162"> شامل روایاتی در ذیل آیات گذشته </span> </h3> <p> در تفسیر عیاشی از بعضی اصحاب ما، از امام صادق ع روایت کرده که گفت: به آن جناب عرضه داشتم: در آیه: <span class="aya" rel="2_159" data-words="1-3">إن الذین یکتمون</span> الخ، منظور چه کسانند؟ فرمود: منظور مائیم-که خدا یاریمان کند-چون اگر یکی از ما به امامت رسید نمی‌تواند و یا به عبارتی مجاز نیست مردم را از امام بعد از خود بیخبر بگذارد، باید بمردم امام بعد از خود را معرفی نماید.<span class="footnote" rel="1" title="تفسیر عیاشی ج ۱ ص ۷۱ حدیث ۱۳۶">*</span> و از امام باقر ع در ذیل همین آیه روایت شده که فرمود: منظور مائیم-و خدا یاریمان فرماید-.<span class="footnote" rel="2" title="عیاشی ج ۱ ص ۷۱ حدیث ۱۳۹ و ۱۳۷ و ۱۴۰">*</span> و از محمد بن مسلم روایت شده که گفت: امام فرمود: منظور اهل کتابند.<span class="footnote" rel="3" title="عیاشی ج ۱ ص ۷۱ حدیث ۱۳۹ و ۱۳۷ و ۱۴۰">*</span> همه این روایات از باب تطبیق مصداق بر آیه شریفه است و گر نه آیه شریفه مطلق است. </p> <p>و در بعضی روایات از علی ع آمده: که آیه شریفه را به علماء تفسیر کرده، علمایی که فاسد باشند<span class="footnote" rel="4" title="تفسیر برهان ج ۱ ص ۱۷۱ حدیث ۶">*</span> و در تفسیر مجمع البیان از رسول خدا ص روایت آورده که در تفسیر آیه فرموده:  هر کس از هر علمی سؤال شود و او علم آن را داشته باشد و کتمانش کند، روز قیامت لگامی از آتش بر دهانش می‌زنند و این است معنای‌ <span class="aya" rel="2_159" data-words="17-22">أولئک یلعنهم الله و یلعنهم اللاعنون</span>.<span class="footnote" rel="5" title="تفسیر مجمع البیان ج ۱ ص ۲۴۱">*</span> مؤلف: این دو خبر بیان گذشته ما را تایید می‌کنند. </p> <p>و در تفسیر عیاشی از امام صادق ع روایت کرده که در ذیل جمله: <span class="aya" rel="2_159" data-words="20-22">و یلعنهم اللاعنون</span> فرموده: بعضی گفته‌اند: لاعنان عبارتند از جنبندگان زمین، ولی منظور مائیم.<span class="footnote" rel="6" title="تفسیر عیاشی ج ۱ ص ۷۲ حدیث ۱۴۱">*</span> مؤلف: این روایت اشاره دارد به مضمونی که آیه:  <span class="aya" rel="11_18" data-words="13-25">و یقول الأشهاد هؤلاء الذین کذبوا علی ربهم، ألا لعنة الله علی الظالمین</span>، گواهان می‌گویند: اینها بودند که به پروردگار خود دروغ بستند، اینک لعنت خدا بر ستمکاران باد،<span class="footnote" rel="7" title="سوره هود آیه ۱۸">*</span> آن را افاده می‌کند، چون امامان ع گواهان روز قیامت‌اند که تنها ایشان ماذون در سخن گفتن هستند و بجز صلوات نمی‌گویند، و اینکه فرمود:  بعضی گفته‌اند: مراد جنبندگان زمین هستند منظور حدیثی است که از بعضی مفسرین از قبیل           <code class="page" rel="1,591"/> مجاهد و عکرمه و دیگران نقل شده، و ای بسا در بعضی از آنها قضیه را به رسول خدا هم نسبت داده باشند. </p> <p>و در تفسیر عیاشی از امام صادق ع روایت آورده که فرمود: آیه: <span class="aya" rel="2_159" data-words="1-9">إن الذین یکتمون ما أنزلنا من البینات و الهدی</span>، در باره علی ع نازل شده.<span class="footnote" rel="1" title="عیاشی ج ۱ ص ۷۱ حدیث ۱۳۹ و ۱۳۷ و ۱۴۰">*</span> مؤلف: این روایت هم از باب جری و تطبیق است. </p> 
