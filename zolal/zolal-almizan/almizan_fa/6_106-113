<h3 class="ayas">سوره الأنعام آیه‌های ۱۰۶ تا ۱۱۳</h3><code class="section" rel="6_106-113"/><h3>ترجمه آیات</h3> <p> <span class="trans" rel="6_106">پیروی کن آن چیزها را که از پروردگارت به تو وحی شده، خدایی جز او نیست و از مشرکان روی بگردان. <code class="page" rel="7,430"/> «۱۰۶» </span><span class="trans" rel="6_107"> اگر خدا می‌خواست شرک نمی‌آوردند، ما ترا نگهبان نکرده‌ایم و عهده‌دار امور ایشان نیستی.  «۱۰۷» </span><span class="trans" rel="6_108">شما مؤمنان به آنان که غیر خدا را می‌خوانند دشنام مدهید تا مبادا آنها از روی دشمنی و نادانی خدا را دشنام گویند، ما بدینسان برای هر امتی عملشان را بیاراستیم و عاقبت بازگشت آنان به سوی پروردگارشان است، و او از اعمالی که می‌کرده‌اند خبرشان می‌دهد.  «۱۰۸» </span><span class="trans" rel="6_109">به خدا قسم‌های مؤکد خورده‌اند که اگر معجزه‌ای به سوی آنان بیاید بدان ایمان آورند، بگو معجزه‌ها فقط نزد خدا است شما چه می‌دانید که چون معجزه‌ای بیاید ایمان نمی‌آورند.  «۱۰۹» </span><span class="trans" rel="6_110">دلها و دیده‌هایشان را دگرگون می‌کنیم، همانطور که نخستین بار ایمان نیاوردند و در طغیانشان رهایشان می‌کنیم تا کوردل بمانند.  «۱۱۰» </span><span class="trans" rel="6_111">اگر فرشتگان را برایشان نازل می‌کردیم و مردگان با ایشان سخن می‌گفتند و همه چیزها را گروه گروه نزد ایشان جمع می‌آوردیم بدان ایمان آور نبودند مگر آنکه خدا بخواهد، ولی بیشترشان نمی‌دانند.  «۱۱۱» </span><span class="trans" rel="6_112">بدینگونه هر پیغمبری را دشمنی نهادیم از دیونهادان انس و جن که برای فریب، گفتار آراسته به یکدیگر القا می‌کنند، اگر پروردگار تو می‌خواست چنین نمی‌کردند پس ایشان را با چیزهایی که می‌سازند واگذار.  «۱۱۲» </span><span class="trans" rel="6_113">و هم برای اینکه قلوب کسانی که به آخرت ایمان ندارند به آن (گفتار آراسته) مایل شود و آن را بپسندد و تا اینان نیز در آن عاقبت بد که اهریمنان را است، در افتند.  «۱۱۳» </span></p>           <h3>بیان آیات</h3> <p> اتصال این آیات به ما قبل خود واضح است و احتیاجی به توضیح ندارد، و مانند آیات قبل راجع به توحید است. </p> <p> <span class="aya" rel="6_106" data-words="1-14">اتبع ما أوحی إلیک من ربک لا إله إلا هو و أعرض عن المشرکین</span> در این آیه رسول خدا (ص) را امر می‌کند به اینکه پیروی کند آنچه را که از توحید و اصول شرایع دین به وی وحی شده است، بدون اینکه در این راه چیزی را جلوگیر خود بداند، و در باره استکبار مشرکین و خاضع نشدن‌شان در برابر کلمه حق و اعراضشان از دعوت دین ملاحظه‌ای بکند. </p> <p><span class="phrase">کلمه <em rel="fa_6_106_5-6" data-sentence="5:684">من ربک</em> که مزید اختصاص را می‌رساند مشعر است بر اینکه رسول خدا  (ص) مورد عنایت خاصه الهی بوده، ولی از آنجایی که قبل از جمله‌ <span class="aya" rel="6_106" data-words="11-14">و أعرض عن المشرکین</span> قرار گرفته ممکن است انسان را به این توهم بیندازد که معنایش این است که  تو وحی را پیروی و پروردگارت را عبادت بکن بگذار مشرکین سرگرم پرستش بت‌های خود<code class="page" rel="7,431"/> باشند و در نتیجه شنونده خیال کند که خداوند طریقه و کیش بت‌پرستان را امضا و صحه گذارده است، لذا بین آن دو جمله فاصله انداخته، بعد از جمله اول فرموده: <span class="aya" rel="6_106" data-words="7-10">لا إله إلا هو</span> تا هم توهم مزبور را دفع کند و هم در نتیجه جمله <em rel="fa_6_106_11-12" data-sentence="704:26">و اعرض</em> معنای مورد نظر را برساند.</span> و آن معنا این است که: تو آنچه را به سویت وحی شده و پروردگارت با وحی آنها تو را مورد عنایت بالغه و رحمت خاصه خود قرار داده پیروی کن، و از این مشرکین اعراض نما، البته نه به اینکه کاری بکار آنان نداشته باشی و بگذاری بت‌های خود را بپرستند، و به عمل ناشایستشان راضی باشی تا در نتیجه بت‌پرستی آنان را امضا کرده باشی، چون معبود یکی است و او همان پروردگار تو است که به سویت وحی فرستاده، معبود دیگری جز او نیست، بلکه به اینکه از آنان اعراض نموده و خود را در تحمیل دین توحید بر آنان به زحمت نیندازی، و خلاصه تو مامور به تکلیفی که فوق طاقتت باشد نیستی، وظیفه تو تنها ابلاغ رسالت است، نه اینکه حفیظ و وکیل آنان باشی، حفیظ و وکیل آنان خدا است، و خداوند مشیتش تعلق نگرفته که ایشان موفق به دین توحید شوند، چون اگر مشیتش تعلق گرفته بود هرگز شرک نمی‌ورزیدند، آری، خداوند ایشان را به خودشان واگذاشته که در همان ضلالت باقی بمانند، چون از حق اعراض و از خضوع در برابر حقیقت استکبار کردند. </p> <p><code class="aya" rel="6_107"/> <span class="aya" rel="6_107" data-words="1-16">و لو شاء الله ما أشرکوا و ما جعلناک علیهم حفیظا و ما أنت علیهم بوکیل</span> این آیه تسلیت می‌دهد رسول خدا (ص) را به اینکه از شرک مشرکین و اینکه می‌بیند زحماتش در باره هدایت آنان به جایی نمی‌رسد اندوهناک نشود، چون هدایت و ضلالت ایشان به مشیت خدای تعالی بستگی دارد و ایشان اگر تو را به تنگ آورده‌اند خدا را نمی‌توانند به تنگ آورند، لذا می‌بینی که خداوند آنان را به جرم اینکه در زمین استکبار می‌نمایند و خودشان را از خدا بزرگتر می‌شمارند و با او مکر می‌کنند از نعمت ایمان و هدایت محروم داشته برای همیشه هلاکشان ساخت، و بدین وسیله مکرشان را به خودشان برگردانید و ایشان را از توفیق ایمان و هدایت محروم ساخت. </p> <p>آری، نظام عالم تشریع هم مانند نظامی است که در عالم تکوین برقرار است، و هم چنان که در سراسر عالم تکوین قانون و سنت و علیت و معلولیت برقرار است و با آنکه مشیت پروردگار مطلق است همواره در ایجاد موجودات و احداث حوادث بر وفق نظام علت و معلول تعلق می‌گیردو آن حادثه‌ای را احداث می‌کند که علتی اقتضای حدوث آن را داشته باشد یعنی شرایط حدوثش موجود و موانع آن مفقود بوده باشد. همچنین در عالم تشریع کسی را هدایت<code class="page" rel="7,432"/> می‌کند که از ناحیه خودش تقاضای هدایت داشته باشد، و به آن کسی رحم می‌کند که از او رحم بخواهد، و اما کسی که از هدایت و رحم او اعراض می‌کند او را هدایت ننموده ترحم نمی‌کند. </p> <p>البته هدایت به معنای نشان دادن راه شامل هدایت همه افراد انسان می‌شود، و لیکن هدایت به معنای رسانیدن به مطلوب مختص کسانی است که در صدد تحصیل آن برآمده بخواهند از این موهبت الهی بهره‌مند شوند، و با فسق و فجور و کفر و عناد راه خود را منحرف نسازند، چنین کسانی به پاکیزه‌ترین زندگانی زنده خواهند شد، و اما آنان که پیرو هوای نفس خویشند و با حق دشمنی نموده، و خود را بزرگتر از خدا پنداشته، با خدا مکر و به آیات خدا استهزا می‌کنند چنین کسانی را خداوند از رسیدن به مطلوب که همان سعادت زندگی است محروم نموده، آنان را در عین داشتن علم به عواقب کار خویش دچار شقاوت و ضلالت می‌کند و دلهایشان را به کفر مهر می‌کند تا برای همیشه روی نجات نبینند. </p> <h3> <span class="title" rel="6_106 6_107 6_108 6_109 6_110 6_111 6_112 6_113">در نظام عالم تشریع نیز سنت علیت و معلولیت حاکم است و هدایت نصیب کسی می‌شود که در صدد تحصیل آن باشد</span> </h3> <p> این است سنت پروردگار در نظام تشریع، و اگر اینطور نبود قطعا نظام اسباب و قانون علیت و معلولیت باطل گشته و جای خود را به گزاف و هرج و مرج می‌داد، مصالح و حکم و هدفها لغو می‌شد، و فساد این نظام به نظام تکوین هم سرایت نموده آن را نیز باطل می‌کرد، برای اینکه برگشت تشریع بالأخره به تکوین است، اگر فساد در این رخنه کند قطعا به آن نیز سرایت می‌کند. </p> <p>مثلا اگر چنانچه خداوند کفار را طوری می‌آفرید که به اضطرار مجبور به قبول ایمان می‌بودند و راه دیگری جز این نبود تا بدان راه بیفتند انسان هرگز در دو راهی ایمان و کفر قرار نمی‌گرفت، و اختیاری که وسیله تحصیل ایمان است باطل شده نیک و بد از بین می‌رفت و همه افراد بشر کامل و بدون نقص می‌شدند، و همه در قرب پروردگار و داشتن کرامت یکسان می‌گردیدند، و معلوم است که در چنین فرضی دیگر معنایی برای دعوت انبیا و تربیت و تکمیل نمی‌ماند، و از طرفی اختلاف مراتب استعدادها و اختلاف اعمال و احوال و ملکات از بین می‌رفت، و در نتیجه نظام انسانی و نظامی که به آن احاطه داشته و در آن کار می‌کند به نظام دیگری متبدل می‌شد که در آن نه از انسانی خبری بود نه از درک و شعور خاص انسانی -دقت فرمائید-. </p> <p>از این بیان به دست آمد که در تفسیر آیه مورد بحث هیچ احتیاج و اجباری در کار نیست که آن را بر ایمان اضطراری حمل نموده و بگوییم مراد از آن این است که اگر خدا بخواهد می‌تواند به قهر و اجبار آنان را وادار به ترک شرک کند ، چون غیر این را هم می‌توان<code class="page" rel="7,433"/> در تفسیر آیه گفت، و آن همان معنایی است که ما بیان کرده و گفتیم مراد از آیه تعلق مشیت الهی بر ترک شرک است با اختیار خود آنان، هم چنان که در مؤمنین مشیتش تعلق گرفته به اینکه با اختیار خود ایمان بیاورند نه به اضطرار، و این معنا با کمال قدرت خدا و با تسلیت و دلخوش ساختن رسول خدا (ص) بهتر می‌سازد. </p> <h3> <span class="title" rel="6_107 6_106 6_108 6_109 6_110 6_111 6_112 6_113">مراد از اینکه پیامبر (ص) حفیظ و وکیل بر مردم نیست</span> </h3> <p> از این رو معنای آیه چنین می‌شود: از ایشان اعراض کن، و از جهت اینکه به خدا شرک می‌ورزند غمگین مباش، چون خدا قادر است اگر می‌خواست ایمان بیاورند ایمان می‌آوردند، همانطوری که مؤمنین ایمان آوردند. علاوه بر این، تو تنها مسئول ابلاغ رسالت خویش هستی، نه مسئول‌ایمان و کفر ایشان، چون ایمان و کفر آنان نه تکوینا در دست تو است و نه به غیر آن، پس دلت آرام و آسوده باشد. </p> <p><span class="phrase">بنا بر این معنایی که ذکر شد، سیاق جمله‌ <span class="aya" rel="6_107" data-words="7-16">و ما جعلناک علیهم حفیظا و ما أنت علیهم بوکیل</span> نیز سیاق تسلیت و خوشدل ساختن رسول خدا (ص) خواهد بود، و گویا مراد از <em rel="fa_6_107_11-11" data-sentence="208:486">حفیظ</em> کسی است که اراده شؤون وجود، از قبیل حیات، نشو، رزق و امثال آن به دست او است، و مراد از <em rel="fa_6_107_16-16" data-sentence="354:385">وکیل</em> کسی است که اداره اعمال به دست او است، و او اعمال را طوری تنظیم می‌کند که به وسیله آن اعمال منافع را جلب و مضار را از موکل خود دفع می‌کند، پس حاصل معنای‌ <span class="aya" rel="6_107" data-words="7-9">و ما جعلناک...</span> این می‌شود که: امر زندگانی خارجی و همچنین زندگی دینی آنان محول به تو نیست تا اگر دعوت تو را رد کنند و تو را در آنچه که از آنان می‌طلبی اجابت ننمایند اندوهگین شوی.</span> </p> <p><span class="phrase">این بود آن معنایی که از <em rel="fa_6_107_11-11" data-sentence="24:175">حفیظ</em> و <em rel="fa_6_107_16-16" data-sentence="84:159">وکیل</em> به نظر ما رسید، بعضی از مفسرین دیگر گفته‌اند: منظور از حفیظ کسی است که از کسی که وی حافظ او است دفع ضرر کند، و وکیل آن کسی است که برای موکل خود جلب نفع نماید.</span> و این وجه خالی از بعد نیست، برای اینکه متبادر از لفظ حفیظ حفظ در امور تکوینی است به خلاف وکیل که هم در امور تکوینی استعمال می‌شود و هم در غیر آن، و چون چندان فایده‌ای در حمل یکی بر امور تکوینی و حمل دیگری بر اعم از تکوین و غیر تکوین تصور نمی‌شود لذا بهتر این است که حفیظ به امور تکوینی و وکیل به امور غیر تکوینی حمل گردد. </p> <p><code class="aya" rel="6_108"/> <span class="aya" rel="6_108" data-words="1-13">و لا تسبوا الذین یدعون من دون الله فیسبوا الله عدوا بغیر علم</span> معنای <em>سب</em>  (دشنام) معروف و واضح است، راغب در مفردات خود در باره کلمه  <em>عدو</em> می‌گوید: <em>عدو</em> به معنای تجاوز و ضد التیام است که اگر نسبت به قلب ملاحظه شود عداوت و دشمنی را معنا می‌دهد، و اگر نسبت به راه رفتن ملاحظه شود معنای دویدن را، <code class="page" rel="7,434"/> و نسبت به اخلال در عدالت در معامله معنای عدوان و ظلم را می‌دهد، و به این معنا در آیه <span class="aya" rel="6_108" data-words="9-13">فیسبوا الله عدوا بغیر علم</span> آمده، و اگر نسبت به اجزای زمین و محل نشستن ملاحظه شود معنای ناهمواری را می‌دهد. </p> <h3> <span class="title" rel="6_108 6_106 6_107 6_109 6_110 6_111 6_112 6_113">نهی از هر کلام زشتی نسبت به مقدسات دینی</span> </h3> <p> این آیه یکی از ادب‌های دینی را خاطرنشان می‌سازد که با رعایت آن، احترام مقدسات جامعه دینی محفوظ مانده و دستخوش اهانت و ناسزا و یا سخریه نمی‌شود، چون این معنا غریزه انسانی است که از حریم مقدسات خود دفاع نموده با کسانی که به حریم مقدساتش تجاوز کنند به مقابله برخیزد و چه بسا شدت خشم او را به فحش و ناسزای به مقدسات آنان وادار سازد، و چون ممکن بود مسلمین به منظور دفاع از حریم پروردگار بت‌های مشرکین را هدف دشنام خود قرار داده در نتیجه عصبیت جاهلیت، مشرکین را نیز وادار سازد که حریم مقدس خدای متعال را مورد هتک قرار دهند لذا به آنان دستور می‌دهد که به خدایان مشرکین ناسزا نگویند، چون اگر ناسزا بگویند و آنان هم در مقام معارضه به مثل به ساحت قدس ربوبی توهین کنند در حقیقت خود مؤمنین باعث هتک حرمت و جسارت به مقام کبریایی خداوند شده‌اند. </p> <p>از عموم تعلیلی که جمله‌ <span class="aya" rel="6_108" data-words="14-18">کذلک زینا لکل أمة عملهم</span> آن را افاده می‌کند نهی ازهر کلام زشتی نسبت به مقدسات دینی استفاده می‌شود. <span class="aya" rel="6_108" data-words="14-26">کذلک زینا لکل أمة عملهم ثم إلی ربهم مرجعهم فینبئهم بما کانوا یعملون</span>  <span class="phrase"><em rel="fa_6_108_15-15" data-sentence="0:301">زینت</em> ، هر چیز زیبا و دوست داشتنی است که ضمیمه چیز دیگری می‌شود و به آن زیبایی می‌بخشد و آن را مرغوب و محبوب قرار می‌دهد و طالب زینت به طمع رسیدن به آن حرکت می‌کند و در نتیجه از فواید آن چیز هم منتفع می‌شود، مانند لباس زیبا که انسان آن را به جهت زیبایش می‌پوشد و ضمنا بدنش نیز از سرما و گرما محفوظ می‌ماند.</span> </p> <p>باید دانست که خدای تعالی اراده‌اش بر این تعلق گرفته که بشر تا مدت معینی در این دنیا زندگی کند و با اعمال قوای فعاله خود این زندگی متنوع و متحول را ادامه داده و با قوای خود در نفع و ضررهایی که با حواس ظاهری خود درک می‌کند تصرف نموده چیزهایی را بخورد و از آشامیدنی‌هایی بیاشامد و با حرکات مخصوصی عمل نکاح را انجام دهد چیزهایی را به صورت لباس درآورده به تن کند، آشیانه‌ای ساخته در آن مسکن گزیند و خلاصه منافعی را جلب و مضاری را از خود دفع کند. </p> <p>خداوند برای انسان در جمیع این تصرفات لذایذی قرار داده که آنها را می‌چشد و<code class="page" rel="7,435"/> نتایجی قرار داده که منتها الیه همه آن نتایج سعادت واقعی و حقیقی زندگی است. </p> <p>به هر حال، انسان در هر عملی که انجام می‌دهد لذتی را در نظر می‌گیرد که یا لذت مادی و بدنی است، مانند لذت طعام، شراب، نکاح و امثال آن، و یا لذت فکری است مانند لذت دوا، ترقی، انس، مدح، فخر، نام نیک، انتقام، ثروت و امنیت و صدها نظایر آن. </p> <p>این لذایذ است که عمل و متعلقات عمل انسان را در نظر انسان زینت می‌دهد، و خداوند هم به وسیله همین لذایذ آدمی را تسخیر کرده، اگر این لذایذ نبود بشر در صدد انجام هیچ عملی برنمی‌آمد و در نتیجه آن نتایجی را که خداوند از خلقت انسان در نظر داشته و همچنین نتایج تکوینی از قبیل بقای شخص و دوام نسل حاصل نمی‌شد، اگر در خوردن و آشامیدن و زناشویی لذتی نمی‌بود هیچ وقت انسان حاضر نمی‌شد برای رسیدن به آن، این همه رنج و زحمت بدنی و ناملایمات روحی را تحمل کند و در نتیجه نظام زندگی مختل می‌شد، و افراد از بین رفته نوع بشر منقرض می‌گشت و حکمت تکوین و ایجاد بدون شک لغو می‌گردید. </p> <h3>اقسام لذایذ <span class="title" rel="6_106 6_107 6_108 6_109 6_110 6_111 6_112 6_113">اقسام لذائذی که عمل و متعلقات عمل انسان را زینت داده او را به عمل وا می‌دارد</span> </h3> <p> این لذایذی که گفتیم چند قسم‌اند: یک قسم آن لذایذی است که لذیذ بودن و زیبایی آن طبیعی شی‌ء لذیذ است، مانند طمعهای لذیذی که در انواع غذاها است، و لذت نکاح و امثال آن. اینگونه لذایذ مستند به خلقت و منسوب به خدای سبحان است و خداوند آن را به منظور سوق دادن اشیا به سوی غایت و هدف تکوینی در آنها قرار داده، و این کار کسی جز خدای تعالی نیست، او است که هر چیز را که آفریده به سوی کمال وجودیش راهنمایی کرده است. </p> <p>قسم دیگر، لذایذی است فکری که هم زندگی دنیوی انسان را اصلاح می‌کند و هم نسبت به آخرت او ضرری ندارد. این قسم نیز مانند قسم اول‌منسوب به خدای سبحان است، چون التذاذ از این لذات امری است فطری و ناشی می‌شود از فطرت سالمی که خداوند مردم را بر اساس آن فطرت آفرید، که هیچ تغییر و تبدیلی در خلقت خدا نمی‌باشد، و یکی از مثالهای روشن این گونه لذات ایمان است که به مقتضای آیه‌ <span class="aya" rel="49_7" data-words="17-23">حبب إلیکم الإیمان و زینه فی قلوبکم</span><span class="footnote" rel="1" title="خداوند ایمان را محبوب شما گردانید و آن را در دلهای شما زینت قرار داد سوره حجرات آیه ۷">*</span> حلاوتش را خدا در دل هر که بخواهد قرار می‌دهد. </p> <p>   <code class="page" rel="7,436"/> قسم سوم، لذاتی است فکری که موافق با هوا و مایه بدبختی در دنیا و آخرت است، عبادت را تباه و زندگی طیب را فاسد می‌سازد، لذاتی است که فطرت ساده و سالم مخالف آن است. آری، احکام فطرت و افکاری که از فطرت منبعث می‌شود هیچ وقت با اصل فطرت مخالفت و ناسازگاری ندارد و چون خدای تعالی فطرت انسان را طوری تنظیم کرده که انسان را به سوی سعادتش سوق دهد، پس هر حکم و فکری که مخالف با فطرت سالم باشد و سعادت آدمی را تامین نکند از خود فطرت ترشح نشده، و به طور مسلم القایی است از القائات شیطان و لغزشی است روحی و مستند به شیطان، مانند لذات موهومی که انسان از انواع فسق و فجور احساس می‌کند، اینگونه لذات را خداوند به شیطان نسبت داده و از قول او چنین حکایت می‌کند: <span class="aya" rel="15_39" data-words="5-11">لأزینن لهم فی الأرض و لأغوینهم أجمعین</span><span class="footnote" rel="1" title="(شیطان گفت:) من در زمین (همه چیز را) در نظر فرزندان آدم جلوه می‌دهم و همه آنها را گمراه خواهم کرد سوره حجر آیه ۳۹">*</span> و نیز می‌فرماید: <span class="aya" rel="16_63" data-words="8-11">فزین لهم الشیطان أعمالهم</span><span class="footnote" rel="2" title="شیطان اعمال زشت آنها را در نظرشان جلوه داد سوره نحل آیه ۶۳">*</span>. </p> <h3> <span class="title" rel="6_108 6_106 6_107 6_109 6_110 6_111 6_112 6_113">وجه اینکه لذات موافق با هوای نفس و گناهان بدون واسطه به خدا نسبت داده نمی‌شود</span> </h3> <p> و وجه اینکه اینگونه لذایذ بدون واسطه به خدا نسبت داده نمی‌شود این است که خدای تعالی که نظام خلقت را منظم ساخته و هر چیزی را به سوی غایتش که همان سعادت آن است سوق داده و هدایت نموده در نهاد آدمیان نیز فطرتی و در آن فطرت افکار و عقایدی قرار داده تا آدمیان اعمال خود را بر اساس آن افکار انجام داده در نتیجه به سعادت خود نایل آیند و دچار شقاوت و گمراهی و تباهی نگردند، ساحت ربوبی او پاک و منزه است از اینکه از این سنت جاری خود چشم پوشیده امر به فحشا و نهی از معروف کند، و مردم را به سوی هر کار زشتی بخواند، همه مردم را هم به عمل زشت و هم به عمل نیک امر کند و همه مردم را هم از عمل زشت و هم از عمل نیک نهی کند. و خلاصه نظام تکلیف و تشریع و ثواب و عقاب را مختل ساخته و در عین حال در وصف چنین دینی بگوید که: این دین دین قیم است و آن دینی است که خداوند فطرت بشر را بر اساس آن قرار داده است . هیچ فطرتی حاضر نیست چنین تناقضی را قبول نموده و چنین کاری را که خودش آن را سفاهت می‌شمارد به خود نسبت دهد. </p> <p>در اینجا ممکن است کسی بگوید چه مانعی دارد که خداوند نفوسی را که آراسته به زیور تقوا و مجهز به سریره صالحند به اطاعت و عمل صالح دعوت کند و نفوسی را که آلوده به قذارت فسق و فجور و خبث باطنند-به حسب اختلاف استعدادها-به فسق و فجور دعوت نماید،     <code class="page" rel="7,437"/> و به عبارت دیگر خودش هم داعی به خیر و اطاعت باشد و هم داعی به سوی شر و معصیت؟ در جواب می‌گوییم: این غیر آن نظری است که ما روی آن بحث می‌کنیم، این سؤال راجع به اسباب و وسایطی است که بین خدای تعالی و اطاعت و معصیت بندگانش متخلل است، و در جای خود هم مطلب صحیحی است، زیرا بدون شک خوب بودن و بد بودن‌حالات نفسانی دخالت مستقیمی در عمل اعضا دارد، خوبی آن حالات باعث صدور اطاعت و بدی آن باعث صدور معصیت است، و در نتیجه اطاعت و معصیت را هم می‌توان به این حالات نسبت داد و هم به خدای تعالی مستند ساخت، البته استنادش به حالات نفسانی بدون واسطه است و به خدای تعالی به واسطه اذن است، چون خدای تعالی است که هر سبب به اذن او مسبب خود را به وجود می‌آورد. </p> <p>بحث ما راجع به اطاعت و معصیت از نظر تشریع احکام بود، و گفتیم که معقول نیست خدای تعالی در مرحله تکوین میل به اطاعت و نیکی را جزو سرشت انسانی قرار داده باشد آن گاه در مرحله تشریع خودش بدون واسطه امر به معصیت بکند، و در حقیقت هم به ایمان دعوت کند و هم به کفر، هم مردم را به اطاعت وا بدارد و هم به معصیت، و در عین حال دین خود را مایه قوام جامعه بشری و دینی فطری معرفی نماید. گفتار ما در این بود که از دواعی نفسانی آن دواعی فطری است که با شرایع و دستورات دینی الهی موافق باشد، و اما آن دواعی که موافق با هوای نفس و مخالف با احکام شریعت است مخالف با فطرت است، و نمی‌توان آن را به فطرت سالم که سرشت خدایی است نسبت داده به خدای تعالی مستند ساخت، هم چنان که فرموده: <span class="aya" rel="7_28-29" data-words="1-29">و إذا فعلوا فاحشة قالوا وجدنا علیها آباءنا و الله أمرنا بها قل إن الله لا یأمر بالفحشاء أ تقولون علی الله ما لا تعلمون، قل أمر ربی بالقسط</span><span class="footnote" rel="1" title="و هر گاه کار زشتی کنند می‌گویند پدران خود را بر آن یافتیم و خدا ما را به آن فرمان داده است بگو خدا به کار زشت امر نمی‌کند، آیا چیزی را به خدا نسبت می‌دهید که نمی‌دانید، بگو پروردگارم به عدل و داد امر کرده است سوره اعراف آیه ۲۷">*</span>. </p> <p>این بود محل بحث ما نه اینکه بخواهیم استناد گناهان را به خداوند حتی با واسطه انکار کنیم حاشا اینکه کسی بتواند بدون اذن او در سلطنت مطلق و ملک عامش تصرف نماید، شیطان هم که شرک و گناه و هر چیزی را که مایه غضب پروردگار است در دل اولیای خود زینت می‌دهد به اذن خدای متعال است: <span class="aya" rel="10_3" data-words="18-24">ما من شفیع إلا من بعد إذنه</span><span class="footnote" rel="2" title="هیچکس شفیع و واسطه نخواهد بود مگر به رخصت او یونس آیه ۳">*</span> این خدای تعالی     <code class="page" rel="7,438"/> است که می‌خواهد بدین وسیله امتحان و حجت را که نظام تشریع اقتضای آن را دارد بر بندگان خود تمام نماید، هم چنان که فرموده: <span class="aya" rel="3_141" data-words="1-8">و لیمحص الله الذین آمنوا و یمحق الکافرین</span><span class="footnote" rel="1" title="و تا آنکه اهل ایمان را از هر عیب پاک و کامل کند و کافران را به کیفر ستمکاری محو و نابود گرداند سوره آل عمران آیه ۱۴۱">*</span>. </p> <p>آیه شریفه‌ <span class="aya" rel="6_108" data-words="14-18">کذلک زینا لکل أمة عملهم</span> و از آن روشن‌تر آیه‌ <span class="aya" rel="18_7" data-words="1-11">إنا جعلنا ما علی الأرض زینة لها لنبلوهم أیهم أحسن عملا</span><span class="footnote" rel="2" title="ما آنچه در زمین جلوه‌گر است زینت و آرایش ملک زمین قرار دادیم تا مردم را به آن امتحان کنیم که کدام یک در طاعت خدا عملشان نیکوتر خواهد بود سوره کهف آیه ۷">*</span> شاهد ادعای ما است که گفتیم زینت اعمال که همان محبوبیت و لذیذ بودن آن است نسبتی به خدای تعالی نیز دارد. </p> <h3> <span class="title" rel="6_108">اقوال متعددی که در باره مراد از زینت دادن اعمال در <span class="aya" rel="6_108" data-words="14-18">کذلک زینا لکل أمة عملهم</span> گفته شده است</span> </h3> <p> اقوال سایر مفسرین در این باره مختلف و در نتیجه تفسیرهایی هم که برای آیه مورد بحث کرده‌اند مختلف است. از آن جمله یکی این است که گفته‌اند: مراد از زینت دادن عمل، اصلاح آن به وسیله امر و نهی و بیان حسن و قبح آن است، و معنای آیه این است که:  ما همانطوری که عمل شما مؤمنین را اصلاح کرده و زینت دادیم عمل امت‌های قبل از شما را نیز با دعوت به سوی حق اصلاح کردیم، به این معنا که ما در دعوت خود خدایان ایشان را دشنام نداده‌و عقایدشان را جریحه‌دار نساختیم و مؤمنین را از کارهایی که باعث نفرت کفار از دین و رمیدن آنان از قبول حق می‌شود نهی کردیم . </p> <p>این تفسیر از جهت اینکه مخالف با ظهور آیه در عمومیت است، و دلیلی هم بر تخصیص آن نیست مخدوش است. </p> <p>قول دیگر این است که گفته‌اند: مراد از زینت دادن اعمال، مطبوع کردن آن است، و معنای آیه این است که: ما از طرفی عمل امت‌ها را موافق طبع آنان قرار دادیم، و از طرف دیگر حق و حقیقت را به آنان معرفی کردیم تا به اختیار خود بر طبق حق عمل کنند و از باطل اجتناب نمایند . </p> <p>اشکال این تفسیر این است که هم چنان که نمی‌توانیم دعوت به اطاعت و معصیت و ایمان و کفر را مستقیما و بدون واسطه به خدا نسبت دهیم این را نیز نمی‌توانیم بگوییم که خداوند طبایعی در آدمیان قرار داده که به کار نیک و کار بد به یک صورت و یک جور متمایل است، زیرا در این مرحله هیچ فرقی بین دعوت تکوینی و دعوت تشریعی نیست. </p> <p>تفسیر دیگر این است که گفته‌اند: مراد از زینت دادن اعمال بیان آثار نیک اعمال و     <code class="page" rel="7,439"/> اجر و ثواب مترتب بر آن است، و مفاد این آیه مفاد آیه‌ <span class="aya" rel="49_7" data-words="14-31">و لکن الله حبب إلیکم الإیمان و زینه فی قلوبکم و کره إلیکم الکفر و الفسوق و العصیان</span><span class="footnote" rel="1" title="سوره حجرات آیه ۷">*</span> است که می‌فرماید: خداوند از راه تشویق و ذکر ثواب و مدح نیکوکاران، ایمان و کار نیک را در نظر نیکوکاران شیرین و محبوب کرد، و از راه بیان عقاب کفر و گناه و مذمت کفار و گنهکاران، کفر و گناه را از نظرهایشان انداخت. </p> <p>اشکال این وجه این است که آیه را تخصیص به کارهای نیک داده و حال آنکه آیه مطلق است، علاوه بر اینکه این وجه از سیاق آیه و همچنین از ظاهر لفظ <em>تزیین</em> به دور است. </p> <p>اشکال مهمتر آن این است که این نحو تزیین اختصاص به مؤمنین ندارد چون دعوت دینی به غیر مؤمنین نیز رسیده است. </p> <p>تفسیر دیگری که برای آیه مورد بحث شده این است که: مقصود از تزیین، زینت دادن مطلق اعمال است چه حسنات و چه سیئات، و خداوند خودش ابتداء و بدون وساطت وسایط تمامی اعمال را زینت می‌دهد، و بشر را وادار به انجام آن می‌کند، و بشر از خودش هیچ اختیاری ندارد، و در هر کار نیک و بدی که می‌کند مجبور است. </p> <p>اشکال این وجه این است که اتفاقا دلالت آیه بر اینکه بشر مختار است بیشتر است از دلالت بر جبر، زیرا تشویق و ترغیب و زینت دادن عمل در جایی صحیح است که فاعل مختار باشد، و بخواهند او را به وسیله تشویق به کار وادار کنند، و خلاف آن کار را از نظرش بیندازند، اگر قدرت بشر در فعل و ترک عملش یکسان نبود و تنها یک طرف را قادر بود دیگر تشویق و ترجیح که در طاعت و عمل نیک هدایت و توفیق و در عمل زشت اضلال و مکر الهی نامیده می‌شود معنا نداشت و اگر در پاره‌ای آیات اضلال و مکر به خداوند نسبت داده شده اضلال و مکر به عنوان مجازات است نه ابتدایی، توضیح بیشتر این معنا در چند جای این کتاب و مخصوصا در بحث جبر و تفویض در جلد اول گذشت. </p> <p>جمله ثم الیه‌ <span class="aya" rel="6_108" data-words="22-26">مرجعهم فینبئهم بما کانوا یعملون</span> نیز ادعای ما را مبنی بر اینکه  <em>تزیین</em> در این آیه مطلق و شامل جمیع اعمال باطنی از قبیل ایمان و کفر، و تمامی اعمال ظاهری و حسنات و سیئات است تایید می‌نماید، برای اینکه ظاهر این جمله می‌رساند که انسان هر عملی را که انجام می‌دهد چه خوب و چه بد به خاطر غرضی است که در نظرش محبوب و لذیذ است، و فکر می‌کند که این عمل آن غرض را تامین می‌کند، چیزی که هست   <code class="page" rel="7,440"/> وقتی به سوی پروردگار خود بازگشت نمود خداوند پرده غفلت را از جلو چشم و فهم او برداشته و حقیقت را مکشوف می‌سازد، اولیای خدا لذاتی را می‌بینند که هرگز خیالش را هم نمی‌کردند، و اولیای شیطان هم حقیقت آن اعمالی را که می‌کردند می‌بینند، و اموری برای ایشان کشف می‌شود که هیچگاه در خاطرشان خطور نمی‌کرد، پس ظهور حقایق اعمال در روز قیامت اختصاص به یک طائفه ندارد. </p> <h3> <span class="title" rel="6_109 6_106 6_107 6_108 6_110 6_111 6_112 6_113">بیان آیات</span> </h3> <p> <span class="aya" rel="6_109" data-words="1-5">و أقسموا بالله جهد أیمانهم</span>... <span class="phrase"><span class="aya" rel="6_109" data-words="14-15">عند الله</span> کلمه <em rel="fa_6_109_4-4" data-sentence="70:223">جهد</em> -به فتح جیم-به معنای طاقت است، و کلمه <em>ایمان</em> جمع <em>یمین</em> به معنای سوگند است، و <em>جهد یمین</em> قسم خوردن به مقدار قدرت و طاقت است، و منظور این است که: ایشان تا آنجا که می‌توانستند قسم یاد کرده تاکید نمودند.</span> و مقصود از بودن آیات در نزد خدا، بودن آن در ملک خدا است، و معنایش این است که: هیچ کس مالک چیزی از آن آیات نیست مگر به اذن خدا. </p> <p>بنا بر این ما حصل معنای آیه چنین است: ایشان تا آنجا که توانستند قسم‌های غلیظ و شدید خوردند که اگر معجزه‌ای از ناحیه پروردگار ببینند که دلالت بر صدق ادعای رسول خدا و نبوت وی کند ایمان خواهند آورد-البته منظور کفار اقتراح و بازیچه قرار دادن معجزات بود-بگو اختیار آوردن آیات و معجزات به دست من نیست تا از پیش خود خواسته شما را اجابت کنم، مالک و محیط بر آنها خدا است. </p> <h3> <span class="title" rel="6_109 6_106 6_107 6_108 6_110 6_111 6_112 6_113">ایمان آوردن مردم منوط به مشیت الهی است و کفرشان نیز خارج از مشیت خدا نمی‌باشد</span> </h3> <p> <span class="aya" rel="6_109" data-words="16-23">و ما یشعرکم أنها إذا جاءت لا یؤمنون</span> کلمه <em>لا یؤمنون</em> هم با یای غیبت قرائت شده و هم با تای خطاب (لا تؤمنون) و بنا بر قرائت اول روی سخن بطور التفات به مؤمنین، و بنا بر قرائت دوم روی سخن با مشرکین است. </p> <p>و کلام تتمه گفتار رسول خدا (ص) است. </p> <p><span class="phrase">از ظاهر کلام چنین برمی‌آید که لفظ <em>ما</em> در <em rel="fa_6_109_17-18" data-sentence="49:476">ما یشعرکم</em> استفهامیه می‌باشد، و بنا بر این، معنای آیه چنین می‌شود: شما مؤمنین چه می‌دانید که واقع مطلب چیست؟ واقع این است که اگر ما معجزه هم برایشان بفرستیم باز ایمان نمی‌آورند و در حقیقت آیه شریفه می‌خواهد این معنا را برساند که: این مشرکین قسم می‌خورند اگر معجزه‌ای برایشان بفرستیم حتما ایمان می‌آورند، و چه بسا شما مؤمنین فریب این قسم‌هایشان را بخورید، و حال آنکه خبر ندارید که اگر ما معجزه دلخواهشان را برایشان بفرستیم ایمان نخواهند آورد، چون خدا نخواسته که ایشان موفق به ایمان شوند.</span> روی این حساب آیه شریفه جزو آیات راجع به اخبار غیبی است. <code class="page" rel="7,441"/> پاره‌ای از مفسرین گفته‌اند: لفظ <em>ان</em> که در جمله‌ <span class="aya" rel="6_109" data-words="19-21">أنها إذا جاءت...</span> است به معنای <em>لعل-شاید</em> می‌باشد. و لیکن این حرف صحیح نیست، برای اینکه آمدن این لفظ به این معنا به فرضی که در کلام عرب دیده شده باشد بسیار کم است، و نمی‌توان کلام خدای تعالی را حمل بر آن نمود. </p> <p><code class="aya" rel="6_110"/> <span class="aya" rel="6_110" data-words="1-11">و نقلب أفئدتهم و أبصارهم کما لم یؤمنوا به أول مرة...</span> ظاهر سیاق چنین می‌رساند که این جمله عطف بر جمله‌ <span class="aya" rel="6_109" data-words="22-23">لا یؤمنون</span> باشد و در حقیقت تفسیر و بیان ایمان نیاوردن مشرکین است. و مراداز اینکه فرمود <span class="aya" rel="6_110" data-words="10-11">أول مرة</span> دعوت قبل از نزول این آیات است که قهرا آن دعوت بعد از نزول این آیات دعوت دومی می‌شود. </p> <p>و معنای آیه این است که: به فرضی هم که آیه و معجزه‌ای برای آنان نازل شود ایمان نمی‌آورند، برای اینکه ما دلهای ایشان را واژگونه می‌کنیم دیگر با چنین دلهایی نخواهند توانست آن طور که باید تعقل کنند، و همچنین چشمهایشان را منقلب می‌سازیم دیگر آن طور که باید نمی‌توانند ببینند، و در نتیجه به آن آیه‌ای که پیشنهاد نزولش را می‌کنند ایمان نخواهند آورد، هم چنان که به آیات قرآنی بار اول ایمان نیاوردند. ما آنها را در طغیان و نافرمانیشان وامی‌گذاریم تا هم چنان در وادی حیرت و سرگردانی باقی بمانند. این آن معنایی است که از ظاهر سیاق آیه استفاده می‌شود. </p> <p>مفسرین دیگر معانی و اقوال عجیب و غریب دیگری برای آیه ذکر کرده‌اند که چون فایده‌ای در نقل آنها نیست از ایراد آن خودداری گردید، و طالبین را به کتب تفسیری که مظان آن اقوال است حواله می‌دهیم. <code class="aya" rel="6_111"/> <span class="aya" rel="6_111" data-words="1-9">و لو أننا نزلنا إلیهم الملائکة و کلمهم الموتی...</span> این آیه بیان دیگری است برای جمله‌ <span class="aya" rel="6_109" data-words="12-15">إنما الآیات عند الله</span> و اینکه ادعای مشرکین که می‌گویند: <span class="aya" rel="6_109" data-words="6-10">لئن جاءتهم آیة لیؤمنن بها</span> ادعا و وعده دروغ است که جهل به عظمت پروردگار آنان را به چنین دروغ‌پردازیها وادار کرده، این نابخردان خیال کرده‌اند که آیه و معجزه، ایمان را در دل آنان ایجاد می‌کند و دل آنان را برای قبول ایمان قابل و مستعد می‌سازد، و حال آنکه این کار بستگی به مشیت پروردگار دارد. </p> <p>بنا بر این، سیاق آیه دلالت دارد بر اینکه به منظور اختصار در کلام چیزی حذف شده، و تقدیر آن این است که: اگر ما پیشنهاد مشرکین را می‌پذیرفتیم و آیات عجیب و غریب برای آنان نازل می‌کردیم، حتی اگر ملائکه را به چشم آنان درمی‌آوردیم و یا مرده‌ها را برایشان زنده می‌کردیم و آنان با مرده‌های خود حرف می‌زدند، و مرده‌ها به صدق دعوت ما شهادت<code class="page" rel="7,442"/> می‌دادند، و یا تمام موجودات را طائفه طائفه جمع نموده و یا مواجه با آنان می‌کردیم و همه به زبان حال و یا به زبان قال شهادت می‌دادند، باز ایشان ایمان آور نبودند، و هیچ یک از این کارها در آنان تاثیر نمی‌کرد، مگر اینکه خدا خواسته باشد. </p> <p>پس این مردم جز به مشیت خدا ایمان نمی‌آورند. آری، گر چه نظام عالم خلقت با همه عرض عریضی که دارد محکوم به قانون علت و معلول است و بر طبق این قانون جریان دارد، لیکن این علل و اسباب خود محتاج به خدای تعالی هستند، و از ناحیه خود استقلال ندارند. و خلاصه خداوند با اجرای این نظام دست بند به دست خود نزده، علل و اسباب وقتی مؤثرند که خداوند خواسته و اذن داده باشد. </p> <p>اما چه باید کرد که بیشتر مشرکین-که شاید عوام و غیر علمای اهل بغی و ستم آنان باشند-به مقام پروردگار خود جاهلند، و همه علل و اسباب را مستقل در تاثیر می‌پندارند، و خیال می‌کنند اگر خداوند معجزه را که سبب ایمان است برایشان بیاورد ایمان می‌آورند و حق را پیرو می‌شوند هر چند خداوند نخواسته باشد، و اشتباهشان از این جهت است‌که این اسباب ناقص را اسباب مستقل پنداشته‌اند. </p> <p><code class="aya" rel="6_112"/> <span class="aya" rel="6_112" data-words="1-10">و کذلک جعلنا لکل نبی عدوا شیاطین الإنس و الجن...</span>  <span class="phrase"><em rel="fa_6_112_7-7" data-sentence="0:119">شیاطین</em> جمع <em>شیطان</em> است که در اصل لغت به معنای شریر می‌باشد و در اثر غلبه استعمال بیشتر به <em>ابلیس</em> اطلاق می‌شود.</span> کلمه <em>جن</em> از ماده <em>جن</em> -بفتح-اتخاذ شده که در اصل لغت به معنای استتار و نهان شدن است و در عرف قرآن به معنای طائفه‌ای از موجودات غیر ملائکه هستند که شعور و اراده دارند و از حواس ما پنهانند، و خداوند ابلیس را از سنخ جن معرفی کرده است. <span class="phrase">کلمه <em rel="fa_6_106_3-3" data-sentence="5:56">وحی</em> به معنای گفتار در گوشی و پنهانی و اشاره و امثال آن است.</span> و <span class="phrase"><em rel="fa_6_112_15-15" data-sentence="0:116">زخرف</em> آن آرایشی را گویند که آدمی را به اشتباه بیندازد، پس <em rel="fa_6_112_15-16" data-sentence="109:46">زخرف قول</em>  آن گفتاری است که امر را بر انسان مشتبه سازد.</span> و <span class="phrase">کلمه <em rel="fa_6_112_17-17" data-sentence="5:96">غرور</em> در این آیه یا مفعول مطلق فعل مقدری است از جنس خود آن یعنی از ماده <em rel="fa_6_112_17-17" data-sentence="127:17">غرر</em> ، و یا مفعول له.</span> </p> <p>بنا بر این، معنای آیه چنین می‌شود: همانطور که برای تو دشمنانی از شیطانهای انسی و جنی درست کرده‌ایم که پنهانی و با اشاره علیه تو نقشه‌ریزی می‌کنند و با سخنان فریبنده مردم را به اشتباه می‌اندازند برای تمامی انبیای گذشته نیز چنین دشمنانی درست کرده بودیم. و گویا مراد این باشد که شیطانهای جنی به وسیله وسوسه به شیطانهای انسی وحی می‌کنند و شیطانهای انسی هم آن وحی را بطور مکر و تسویل پنهانی برای اینکه فریب دهند-یا برای اینکه خود فریب آن را خورده‌اند-به همدیگر می‌رسانند. <code class="page" rel="7,443"/> <span class="aya" rel="6_112" data-words="18-23">و لو شاء ربک ما فعلوه</span> این جمله اشاره می‌کند به اینکه حکم و مشیت الهی عمومی و جاری و نافذ است و چنان که آیات بدون مشیت و خواست خدا کمترین اثری در ایمان مردم ندارد هم چنان دشمنی شیاطین با انبیا و سخنان فریبنده که به همدیگر وحی می‌کنند اگر اثر می‌کند به اذن خدا است و اگر خدا می‌خواست وحی نمی‌کردند و با انبیا دشمن نمی‌بودند. </p> <p>بنا بر این معنی، اتصال این آیه با آیات قبل روشن است، زیرا هر دو در صدد بیان این معنی هستند که همه کارها متوقف به مشیت و خواست خدا است. </p> <p> <span class="aya" rel="6_112" data-words="24-27">فذرهم و ما یفترون</span> این جمله تفریع بر نفوذ مشیت پروردگار است، و معنایش این است که: وقتی معلوم شد که دشمنی مشرکین و فساد انگیختن و وسوسه کردنشان همه بر وفق مشیت خدا است، نه مخالف و مانع نفوذ آن، پس چه جا دارد که از دیدن اخلالگری و فساد انگیزی ایشان اندوهناک شوی؟ واگذارشان تا هر افترایی که می‌خواهند به خدا ببندند، و هر شریکی را برای او اتخاذ بکنند. </p> <p>پس در حقیقت جمله‌ <span class="aya" rel="6_112" data-words="18-23">و لو شاء ربک ما فعلوه</span> همان معنایی را افاده می‌کند که جمله <span class="aya" rel="6_106-107" data-words="11-20">و أعرض عن المشرکین، و لو شاء الله ما أشرکوا</span> در صدر آیات آن را افاده می‌کرد. </p> <p>و اینکه در آیه مورد بحث‌ <span class="aya" rel="6_112" data-words="1-10">و کذلک جعلنا لکل نبی عدوا شیاطین الإنس و الجن...</span> دشمنی شیاطین با انبیا-که متضمن توسل جستن بشر و برانگیختن به سوی شرک و معصیت است-به خدا نسبت داده شده و همچنین در آیه بعدی یعنی آیه‌ <span class="aya" rel="6_113" data-words="1-8">و لتصغی إلیه أفئدة الذین لا یؤمنون بالآخرة</span> این ستمگری‌ها و گناهان از جمله هدفهای خدا در دعوت حق قرار داده شده، نظیر آیه سابق‌ <span class="aya" rel="6_108" data-words="14-18">کذلک زینا لکل أمة عملهم</span> می‌باشد که زینت دادن اعمال به خدا نسبت داده شده، و ما در توضیح این نسبت سخن گفتیم، مفسرین نیز در این دو آیه به حسب مذاهب مختلف که در نسبت اعمال به خدا دارند مناسب همان سخنی را گفته‌اند که در خصوص تزیین اعمال از ایشان نقل کردیم. </p> <p><span class="phrase">در ذیل آیه <em>تزیین اعمال</em> روشن کردیم که آنچه از ظاهر آیه کریمه برمی‌آید این است که هر چیز که اسم <em rel="fa_6_111_14-14" data-sentence="103:727">شی‌ء</em> بر آن اطلاق شود مملوک خدا و منسوب به او است، لیکن آیاتی که ساحت مقدس او را از هر بدی و نقص منزه می‌دارد دلالت دارد بر اینکه نیکی‌ها بی واسطه و با واسطه همه منسوب به او است و بدی‌ها و گناهان بدون واسطه به شیطان و نفس و با واسطه اذن به خدای تعالی نسبت داده می‌شود، و نسبتش به خدا از این باب است که اینگونه کارها به اذن او انجام می‌گیرد تا امتحان الهی جای خود را بیابد و امر دعوت دینی و لوازم آن از قبیل امر و نهی و ثواب و عقاب صورت بپذیرد و معطل نماند، چون اگر امتحان در<code class="page" rel="7,444"/> کار نیاید سنتی که خداوند در سوق دادن تمامی انواع موجودات به سوی سعادتشان دارد، و در خصوص انسان، جریان پیدا نمی‌کند آن هم در این عالم که عالم کون و فساد است و هر سیر و تکاملی در آن محکوم است به اینکه به تدریج صورت بگیرد.</span> </p> <p><code class="aya" rel="6_113"/> <span class="aya" rel="6_113" data-words="1-8">و لتصغی إلیه أفئدة الذین لا یؤمنون بالآخرة...</span> <span class="phrase">کلمه <em rel="fa_6_113_15-15" data-sentence="5:21">اقتراف</em> به معنای اکتساب است.</span> و <span class="phrase">ضمیر مفرد به کلمه <em rel="fa_6_106_3-3" data-sentence="18:30">وحی</em> که در آیه قبلی بود برمی‌گردد.</span> و <span class="phrase">لامی که در <em rel="fa_6_113_2-2" data-sentence="11:32">لتصغی</em> است برای غایت و بیان نتیجه است.</span> و جمله مورد بحث معطوف است بر کلامی که در تقدیر است، و تقدیر جمله این است که: ما کردیم آنچه را که باید می‌کردیم و خواستیم آنچه را که باید می‌خواستیم و در عین حال برای هدفها و نتایجی ناگفتنی از وحیی که شیطانها به یکدیگر می‌کردند جلوگیری ننمودیم، تا هم آن نتایج به دست آید و هم در نتیجه اعراض تو از آنان و رها کردنت آنان را دلهایشان وحی شیطان را اجابت نموده، آن را بپسندند، و در نتیجه بکنند آن کارهای زشتی را که باید بکنند تا به منتها درجه شقاوت که استعداد آن را دارند برسند. آری، خداوند نه تنها اهل سعادت را در رسیدن به سعادت کمک می‌کند بلکه اهل شقاوت را نیز در رسیدن به کمال شقاوت‌شان مدد می‌نماید، هم چنان که فرمود: <span class="aya" rel="17_20" data-words="1-14">کلا نمد هؤلاء و هؤلاء من عطاء ربک و ما کان عطاء ربک محظورا</span>.<span class="footnote" rel="1" title="همه را چه آن گروه و چه این گروه از عطای پروردگارت کمک می‌دهیم که عطای پروردگار تو منع شدنی نیست سوره اسراء آیه ۲۰">*</span> </p><h3>بحث روایتی</h3> <h3> <span class="title" rel="6_110 6_108 6_109 6_106 6_107 6_111 6_112 6_113"> (روایاتی در ذیل آیات شریفه گذشته: نهی از سب خدایان مشرکین، ایمان نیاوردن کفار و...) </span> </h3> <p> در الدر المنثور است که ابن ابی حاتم از سدی روایت کرده که گفت: وقتی که ابو طالب (ع) از دنیا می‌رفت مشرکین قریش به یکدیگر گفتند چه خوب است برویم و این مرد را دیده از وی بخواهیم که برادرزاده خود (محمد) را سفارش کند که متعرض ما و خدایان ما نگردد، چون ما بعد از مردن وی از کشتن برادرزاده‌اش شرم داریم، و می‌ترسیم فردا عرب بگوید در ایام زندگی ابو طالب از ترس او متعرض محمد نمی‌شدند، همین که از دنیا رفت او را کشتند. </p> <p>بدنبال این گفتگو ابو سفیان و ابو جهل و نضر بن حارث و امیه و ابی-پسران خلف-و همچنین عقبة بن ابی معیط و عمرو بن عاصی و اسود بن بختری به راه افتاده مردی را به نام   <code class="page" rel="7,445"/> مطلب فرستادند تا از ابی طالب اجازه ملاقات بگیرد. مطلب نزد ابو طالب رفت و گفت: بزرگان قومت می‌خواهند از تو دیدن کنند. ابو طالب اجازه داد تا داخل شوند. نامبردگان داخل شده و به ابو طالب گفتند که: تو بزرگ و رئیس مایی، و این محمد، ما و خدایان ما را آزار می‌دهد تقاضا داریم او را بخواهی و از این عمل نهیش کنی تا او به خدایان ما کاری نداشته باشد ما نیز به خدای او کاری نداشته باشیم. </p> <p>ابو طالب محمد (ص) را خواست و به او گفت: این جمع را که می‌بینی فامیل و پسر عموهای تو هستند. رسول خدا (ص) گفت چه می‌خواهند؟ قریش گفتند: ما از تو می‌خواهیم که دست از ما و خدایان ما برداری، و در مقابل، ما هم به تو و خدای تو کاری نداشته باشیم. رسول خدا (ص) فرمود: اگر این پیشنهاد را از شما بپذیرم شما حاضرید یک پیشنهاد از من بپذیرید و کلمه‌ای را بگویید که در اثر گفتن آن ملک عرب را به چنگ آورده و از عجم خراج دریافت کنید؟ ابو جهل در جواب گفت: یک کلمه که چیزی نیست ما حاضریم ده کلمه مثل آن را بگوییم بگو ببینیم آن کلمه چیست؟ رسول خدا فرمود: بگویید لا اله الا اللَّه . ابو جهل و سایر حضار مجلس از شنیدن آن روی ترش کرده و حاضر به گفتن آن نشدند. </p> <p>ابو طالب در اینجا رو به رسول خدا کرد و گفت: غیر این را بگو، زیرا این مردم از این کلمه وحشت دارند، فرمود: ای عمو!من کسی نیستم که غیر این را بگویم مگر اینکه این مردم آفتاب را از آسمان پایین کشیده و در دست من بگذارند، بلکه اگر بفرض محال چنین کاری را هم بکنند باز من از این حرف دست برنمی‌دارم. رسول خدا (ص) با این گفتار خود آب پاکی روی دست مشرکین ریخته آنان را برای همیشه از سازش ناامید ساخت. قریش در حالی که خشمگین شده بودند گفتند: یا از بد گویی به خدایان ما دست بازدار و یا اینکه ما نیز تو را و آن کسی که تو را مامور اینکار کرده ناسزا خواهیم گفت. اینجا بود که خداوند آیه شریفه‌ <span class="aya" rel="6_108" data-words="1-13">و لا تسبوا الذین یدعون من دون الله فیسبوا الله عدوا بغیر علم</span> را نازل فرمود<span class="footnote" rel="1" title="الدر المنثور ج ۳ ص ۳۸">*</span>. </p> <p>مؤلف: این روایت بطوری که می‌بینید صدر و ذیلش با هم مختلف است، برای اینکه در صدر روایت اعتراض مشرکین به دعوت رسول خدا بود و می‌گفتند که وی دست از دعوت مردم به سوی توحید و ترک بت‌ها بردارد، و مقتضای این ذیل این بود که بگویند اگر دست از دعوت برنداری ما چنین و چنان می‌کنیم نه اینکه اسمی از دعوت نیاورده و بگویند اگر خدایان   <code class="page" rel="7,446"/> ما را ناسزا بگویی ما نیز خدای تو را ناسزا می‌گوییم. علاوه بر این، داستانی که در این روایت آمده نمی‌تواند شان نزول آیه باشد، برای اینکه در آیه شریفه صحبتی از دعوت به میان نیامده، بلکه تنها از دشنام بت‌های مشرکین نهی شده. از این هم که بگذریم از نظر دیگری روایت مخدوش و غیر قابل قبول است، و آن این است که وقار نبوت و خلق عظیم رسول خدا (ص) مانع از این است که لب به ناسزا بگشاید. و اگر در پاره‌ای از روایات وارد شده که آن جناب بعضی از بزرگان قریش را لعنت کرده و فرموده: اللهم العن فلانا و فلانا و یا در قرآن کریم وارد شده که فرموده است: <span class="aya" rel="2_88" data-words="6-8">لعنهم الله بکفرهم</span><span class="footnote" rel="1" title="سوره نساء آیه ۴۶">*</span> و یا فرموده: <span class="aya" rel="74_19" data-words="1-3">فقتل کیف قدر</span><span class="footnote" rel="2" title="سوره مدثر آیه ۱۹">*</span> و یا فرموده: <span class="aya" rel="80_17" data-words="1-2">قتل الإنسان</span><span class="footnote" rel="3" title="سوره عبس آیه ۱۷">*</span> و یا فرموده: <span class="aya" rel="21_67" data-words="1-8">أف لکم و لما تعبدون من دون الله</span><span class="footnote" rel="4" title="سوره انبیا آیه ۶۷">*</span> و امثال این کلمات، ناسزا و توهین نیست بلکه نفرین است. امثال آیه‌ <span class="aya" rel="68_12-13" data-words="1-8">مناع للخیر معتد أثیم، عتل بعد ذلک زنیم</span><span class="footnote" rel="5" title="خلق رای هر چه بتوانند از خیر و سعادت باز می‌دارند و به ظلم و بدکاری می‌کوشند، با این همه، متکبرند و خشن با آنکه حرامزاده و بی اصل و نسب‌اند سوره قلم آیه ۱۲-۱۳">*</span> هم از قبیل بیان واقع است نه ناسزا. </p> <p>بنا بر این، نمی‌توانیم بگوییم نهی در آیه مورد بحث متوجه رسول خدا (ص) است بلکه از ظاهر امر برمی‌آید که مسلمانان آن روز در اثر برخورد با مشرکین و مشاجره و جدال با آنان کارشان به دشنام می‌کشیده و آیه ایشان را از ناسزای به خدایان مشرکین نهی کرده است. آری، ناسزا کار عوام است نه کار انبیا، اتفاقا روایت ذیل هم همین معنا را تایید می‌کند. </p> <p>قمی در تفسیر خود می‌گوید: پدرم از مسعدة بن صدقه از امام صادق (ع) برایم روایت کرد که شخصی از آن جناب از معنای کلام رسول خدا (ص) که فرموده: اثر شرک در دل آدمی نامحسوس‌تر است از حرکت مورچه‌ای که در شب تاریک روی سنگ سیاه و صاف راه می‌رود سؤال کرد. حضرت فرمود: مؤمنین زمان آن حضرت خدایان مشرکین را دشنام می‌دادند، و مشرکین هم خدای مؤمنین را ناسزا می‌گفتند، لذا خدای تعالی ایشان را از دشنام به خدایان مشرکین نهی فرمود، چون مؤمنین با این عمل خود داشتند مشرک می‌شدند و خودشان نمی‌فهمیدند و لذا خدای تعالی فرمود:           <code class="page" rel="7,447"/> <span class="aya" rel="6_108" data-words="1-13">و لا تسبوا الذین یدعون من دون الله فیسبوا الله عدوا بغیر علم</span><span class="footnote" rel="1" title="تفسیر قمی ج ۱ ص ۲۱۳">*</span>. </p> <p>در تفسیر عیاشی از عمرو طیالسی روایت شده که گفت از امام صادق (ع) معنای آیه‌ <span class="aya" rel="6_108" data-words="1-3">و لا تسبوا...</span> را پرسیدم، حضرت فرمود: ای عمرو هیچ دیده‌ای کسی خدا را دشنام بگوید؟ عرض کردم خدا مرا فدایت کند چطور مگر؟ فرمود: مقصود از دشنام به خدا، دشنام به اولیای خدا است، زیرا هر کس ولیی از اولیای خدا را دشنام دهد خدا را دشنام داده است<span class="footnote" rel="2" title="تفسیر عیاشی ج ۱ ص ۳۷۳ ح ۸۰">*</span>. </p> <p>و در الدر المنثور است که ابن جریر از محمد بن کعب قرظی روایت کرده که گفت رسول خدا (ص) با قریش در باره نبوت خود گفتگو کرد، قریش در پاسخش گفتند: موسی برای اثبات نبوت خود عصائی آورد که به سنگ می‌زد آب از آن جوشیدن می‌گرفت، عیسی مرده زنده می‌کرد، ثمود ماده شتری معجزه‌اش بود، تو هم اگر پیغمبری باید معجزه‌ای بیاوری تا ما تصدیقت کنیم. رسول خدا (ص) پرسید چه معجزه‌ای دوست می‌دارید برایتان بیاورم؟ گفتند: کوه صفا را برای ما طلا کن، فرمود: اگر اینکار را بکنم مرا تصدیق می‌کنید؟ گفتند: آری، و اللَّه اگر چنین کاری بکنی مطمئن باش که همگی ما پیرویت می‌کنیم. </p> <p>حضرت از جای برخاست تا دعا کند و کوه صفا را طلا بگرداند، جبرئیل نازل شد و عرض کرد: اگر بخواهی طلا می‌شود، و لیکن باید بدانی که اگر قومت بعد از دیدن این معجزه ایمان نیاورند ما ایشان را به عذاب دچار خواهیم کرد مگر اینکه‌آنان را رها کنی تا هر کدامشان خواستند از کفر دست برداشته و توبه کنند. حضرت این پیشنهاد را قبول کرد، و معجزه مورد نظر آنان را نیاورد، در باره این جریان بود که خدا آیه‌ <span class="aya" rel="6_109" data-words="1-5">و أقسموا بالله جهد أیمانهم...</span> را نازل فرموده و بدین وسیله آنان را در وعده‌ای که دادند تکذیب نموده خبر داد که ایشان هرگز ایمان نمی‌آورند. چون خداوند برایشان غضب کرده و توفیق تشرف به ایمان را از آنان سلب فرموده است<span class="footnote" rel="3" title="الدر المنثور ج ۳ ص ۳۹">*</span>. </p> <p>مؤلف: داستانی که در این روایت سبب نزول آیات بالا تصور شده با ظاهر آنها سازگار نیست زیرا پیش از این گفتیم که ظاهر این آیات این است که اینان به آیاتی که به ایشان می‌رسد هر چه باشد ایمان نمی‌آورند و شرک را رها نمی‌کنند مگر اینکه خدا بخواهد و       <code class="page" rel="7,448"/> خدا هم نخواسته است. و هر گاه ظاهر آیات این باشد چگونه با سخن جبرئیل در روایت قابل انطباق است که گفت: اگر بخواهی کوه صفا طلا می‌شود سپس اگر ایمان نیاوردند دچار عذاب می‌شوند و اگر می‌خواهی آنان را بگذار تا هر که از ایشان می‌خواهد توبه کند و... </p> <p>پس ظاهر این است که این آیات در معنا با آیه‌ <span class="aya" rel="2_6" data-words="1-12">إن الذین کفروا سواء علیهم أ أنذرتهم أم لم تنذرهم لا یؤمنون</span> مطابق می‌باشد، گویا گروهی از سران شرک پیشنهاد آیاتی غیر از قرآن کرده بودند و سخت سوگند خورده بودند که اگر این آیات فرود آید ایمان خواهند آورد، خدای متعال هم ایشان را با این آیات تکذیب کرد و خبر داد که هرگز ایمان نمی‌آورند زیرا خداوند به کیفر کردارشان نخواسته است ایمان بیاورند. </p> <p>در تفسیر قمی در ذیل آیه‌ <span class="aya" rel="6_110" data-words="1-5">و نقلب أفئدتهم و أبصارهم...</span> روایتی از ابی الجارود از امام ابی جعفر (ع) نقل شده که فرمود: معنای این جمله این است که ما دلهای ایشان را وارونه می‌کنیم بطوری که پایین آن بالا و بالای آن پایین قرار گیرد، و چشم‌هایشان را کور می‌کنیم تا نتوانند راه هدایت را ببینند. آن گاه اضافه کرده که امام علی بن ابی طالب فرمود: آن مجاهده‌ای که شما به وسیله آن زیر و رو می‌شوید جهاد به دستها (بدنی) و جهاد به دلهاست. پس کسی که دلش معروف را معروف و منکر را منکر نداند دلش زیر و رو و پایین و بالا شده و در نتیجه هیچ چیزی را نمی‌پذیرد<span class="footnote" rel="1" title="تفسیر قمی ج ۱ ص ۲۱۳">*</span>. </p> <p>مؤلف: مقصود از زیر و رو شدن دل واژگونه گشتن نفس در ادراکات و معکوس شدن آن در صدور احکام به خاطر پیروی هوای نفس و اعراض از عقل سلیم است، آن عقلی که تقاضاهای قوای سرکش حیوانی را تعدیل می‌کند. </p> <p>و در تفسیر عیاشی از زراره و حمران و محمد بن مسلم از ابی جعفر و ابی عبد اللَّه  (ع) روایت شده که در تفسیر آیه‌ <span class="aya" rel="6_110" data-words="1-5">و نقلب أفئدتهم و أبصارهم</span> فرمودند: مقصود از <span class="aya" rel="6_110" data-words="10-11">أول مرة</span> در جمله‌ <span class="aya" rel="6_110" data-words="6-11">کما لم یؤمنوا به أول مرة</span> آن موقعی است که خداوند از ایشان میثاق و پیمان گرفت<span class="footnote" rel="2" title="تفسیر عیاشی ج ۱ ص ۳۷۴، ح ۸۱">*</span>. </p> <p>مؤلف: به زودی بحث در باره میثاق در تفسیر آیه‌ <span class="aya" rel="7_172" data-words="1-10">و إذ أخذ ربک من بنی آدم من ظهورهم ذریتهم...</span><span class="footnote" rel="3" title="سوره اعراف آیه ۱۷۲">*</span> خواهد آمد-ان شاء اللَّه-ولی سابقا در بیان آیه گذشت که ظاهر سیاق این است که مراد از آن ایمان نیاوردن ایشان به قرآن در اول دعوت است. </p> 
