<h2 class="sura">سوره نور مدنی است ، و شصت و چهار آیه دارد </h2><h3 class="ayas">سوره النور آیه‌های ۱ تا ۱۰</h3><code class="section" rel="24_1-10"/><h3>ترجمه آیات</h3> <p> <span class="trans" rel="24_0">به نام خدای بخشنده مهربان.  </span><span class="trans" rel="24_1">این سوره را فرستادیم و (احکامش را) فریضه بندگان کردیم و در آن<code class="page" rel="15,111"/> آیات روشن نازل ساختیم برای این که بندگان متذکر آن حقایق شوند.  «۱» </span><span class="trans" rel="24_2">باید شما مؤمنان هر یک از زنان و مردان زناکار را به صد تازیانه مجازات و تنبیه کنید و هرگز در باره آنان در دین خدا رأفت و ترحم روا مدارید اگر به خدا و روز قیامت ایمان دارید و باید عذاب آن بدکاران را جمعی از مؤمنان مشاهده کنند.  «۲» </span><span class="trans" rel="24_3">مرد زناکار جز با زن زناکار و مشرک نکاح نکند و زن زناکار هم جز با مرد زانی و مشرک نکاح نخواهد کرد و این کار بر مردان مؤمن حرام است.  «۳» </span><span class="trans" rel="24_4">و آنان که به زنان با عفت نسبت زنا بدهند آن گاه چهار شاهد عادل بر ادعای خود نیاورند آنان را به هشتاد تازیانه کیفر دهید و دیگر هرگز شهادت آنها را نپذیرید که مردمی فاسق و نادرستند.  «۴» </span><span class="trans" rel="24_5">مگر آنهایی که بعد از آن فسق و بهتان به درگاه خدا توبه کردند و در مقام اصلاح خود بر آمدند در این صورت خدا آمرزنده و مهربان است.  «۵» </span><span class="trans" rel="24_6">و آنان که به زنان خود نسبت زنا دهند و جز خود بر آن شاهد نداشته باشند باید هر یک از آنها چهار مرتبه شهادت و قسم به نام خدا یاد که او در این ادعای زنا از راستگویان است.  «۶» </span><span class="trans" rel="24_7">و بار پنجم قسم یاد کند که لعن خدا بر او باد اگر از دروغگویان باشد.  «۷» </span><span class="trans" rel="24_8">پس برای رفع عذاب حد، آن زن نیز نخست چهار مرتبه شهادت و قسم به نام خدا یاد کند که البته شوهرش دروغ می‌گوید.  «۸» </span><span class="trans" rel="24_9">و بار پنجم قسم یاد کند که غضب خدا بر او اگر این مرد در این ادعا از راستگویان باشد.  «۹» </span><span class="trans" rel="24_10">و اگر فضل و رحمت خدا شامل حال شما مؤمنان نبود و اگر نه این بود که خدای مهربان البته توبه پذیر و درستکار است حدود و تکلیف را چنین آسان نمی‌گرفت و با توبه از شما رفع عذاب نمی‌کرد.  «۱۰» </span></p>                 <h3>بیان آیات</h3> <p> غرض این سوره همان است که سوره با آن افتتاح شده و آن بیان پاره‌ای از احکام تشریع شده، و سپس پاره‌ای از معارف الهی مناسب با آن احکام است، معارفی که مایه تذکر مؤمنین می‌شود. </p> <h3> <span class="title" rel="24_1"><span class="phrase">معنا و مورد استعمال کلمه <em rel="fa_24_1_1-1" data-sentence="25:101">سورة</em> و مقصود از اینکه فرمود: <span class="aya" rel="24_1" data-words="1-4">سورة أنزلناها و فرضناها</span></span> </span> </h3> <p> <span class="aya" rel="24_1" data-words="1-11">سورة أنزلناها و فرضناها و أنزلنا فیها آیات بینات لعلکم تذکرون .</span> <span class="phrase">کلمه <em rel="fa_24_1_1-1" data-sentence="5:372">سوره</em> به معنای پاره‌ای از کلمات و جمله‌بندی‌هایی است که همه برای ایفای یک غرض ریخته شده باشد، و به همین جهت در این آیه شریفه یک بار مجموع آیات سوره به اعتبار معنایی که دارند یک سوره نامیده شده، و فرموده: این سوره را نازل کردیم و<code class="page" rel="15,112"/> بار دیگر ظرف برای بعضی آیاتش اعتبار شده، از باب ظرفیت مجموع برای بعض و فرموده:  در آن آیاتی روشن نازل کردیم .</span> </p> <p>و این کلمه از کلماتی است که قرآن کریم آن را وضع کرده و هر دسته از آیاتش را یک سوره نامیده، و استعمال آن در کلام خدای تعالی مکرر آمده، و مثل اینکه وجه این نامگذاری معنای لغوی آن است، که همان دیوار دور شهر باشد که بر شهر احاطه می‌کند، چون سوره قرآن نیز حصاری است که چند آیه و یا یک غرض معینی را که در مقام ایفای آن است در بر گرفته است. </p> <p><span class="phrase">راغب می‌گوید کلمه <em rel="fa_24_1_4-4" data-sentence="18:405">فرض</em> به معنای بریدن چیز محکم و تاثیر در آن می‌باشد، مانند، فرض آهن و... سپس گفته: فرض، همان معنای ایجاب را می‌دهد، با این تفاوت که واجب کردن چیزی را به اعتبار وقوع و ثباتش ایجاب می‌گویند، و به اعتبار بریده شدن، و یک طرفی شدن تکلیف در آن، فرض می‌گویند، هم چنان که خدای تعالی فرموده: <span class="aya" rel="24_1" data-words="1-4">سورة أنزلناها و فرضناها</span>، یعنی سوره‌ای که ما عمل به آن را بر تو واجب کردیم.</span> </p> <p>و نیز می‌گوید: این کلمه هر جا که در جمله فرض اللَّه علیه-خدا بر او فرض کرد واقع شده باشد، معنای ایجابی را می‌دهد که خدای تعالی مکلف را بدان وارد و تکلیف کرده، و هر جا در جمله <em>فرض اللَّه له</em> واقع شده باشد، معنای توسعه و رخصت را می‌دهد، مانند: <span class="aya" rel="33_38" data-words="1-10">ما کان علی النبی من حرج فیما فرض الله له</span> -در آنچه خدا نصیب کرده برای پیغمبر حرجی بر او نیست<span class="footnote" rel="1" title="مفردات راغب، ماده &lt;em&gt;فرض&lt;/em&gt; ">*</span>. </p> <p>پس اینکه فرمود: <span class="aya" rel="24_1" data-words="1-4">سورة أنزلناها و فرضناها</span>، معنایش این است که این سوره را ما نازل کردیم، و عمل به آن احکامی که در آن است واجب نمودیم، پس اگر آن حکم ایجابی باشد، عمل به آن این است که آن را بیاورند، و اگر تحریمی باشد عمل به آن این است که ترک کنند و از آن اجتناب نمایند. </p> <p>و اینکه فرمود: <span class="aya" rel="24_1" data-words="5-11">و أنزلنا فیها آیات بینات لعلکم تذکرون</span> مراد از آن-به شهادت سیاق-آیه نور، و آیات بعد از آن است که حقیقت ایمان و کفر و توحید و شرک را ممثل می‌سازد، و این معارف الهی را تذکر می‌دهد. </p> <p><code class="aya" rel="24_2"/> <span class="aya" rel="24_2" data-words="1-9">الزانیة و الزانی فاجلدوا کل واحد منهما مائة جلدة</span>... <span class="phrase"><span class="aya" rel="24_2" data-words="30-30">المؤمنین</span> کلمه <em>زنا</em> به معنای جماع بدون عقد یا بدون شبه عقد یا بدون خرید کنیز است، و کلمه   <code class="page" rel="15,113"/> <em>جلد</em> به معنای زدن تازیانه است و کلمه <em rel="fa_24_2_14-14" data-sentence="238:392">رأفت</em> به معنای دلسوزی و تحریک شدن عواطف است، بعضی<span class="footnote" rel="1" title="مجمع البیان، ج ۷، ص ۱۲۴ به نقل از اخفش">*</span> از لغویین گفته‌اند: به معنای رحمت آمیخته با دلسوزی است و کلمه <em rel="fa_24_2_28-28" data-sentence="488:185">طائفه</em> در اصل به معنای جماعت است وقتی که کوچ می‌کنند، بعضی<span class="footnote" rel="2" title="مجمع البیان، ج ۷، ص ۱۲۴">*</span> گفته‌اند: این کلمه بر دو نفر و حتی بر یک نفر هم اطلاق می‌شود.</span> </p> <h3> <span class="title" rel="24_2 24_1 24_3 24_4 24_5 24_6 24_7 24_8 24_9 24_10">بیان حد زنای زانی و زانیه</span> </h3> <p> <span class="aya" rel="24_2" data-words="1-3">الزانیة و الزانی</span>... <span class="aya" rel="24_2" data-words="9-9">جلدة</span> -مراد مرد و زنی است که این عمل شنیع از آن دو سر زده، که باید به هر یک از آن دو صد تازیانه بزنند، و صد تازیانه حد زنا است به نص این آیه شریفه، چیزی که هست در چند صورت تخصیص خورده، اول اینکه زناکاران محصن باشند، یعنی مرد زناکار دارای همسر باشد، و زن زناکار هم شوهر داشته باشد، یا یکی از این دو محصن باشد که در این صورت هر کس که محصن است باید سنگسار شود، دوم اینکه برده نباشند که اگر برده باشند حد زنای آنان نصف حد زنای آزاد می‌باشد. </p> <p>بعضی<span class="footnote" rel="3" title="مجمع البیان، ج ۷، ص ۱۲۴">*</span> از مفسرین گفته‌اند: اگر زن زناکار را جلوتر از مرد زناکار ذکر کرده، برای این بوده که این عمل از زنان شنیع‌تر و زشت‌تر است و نیز برای این بوده که شهوت در زنان قویتر و بیشتر است. </p> <p>و خطاب در آیه متوجه به عموم مسلمین است، در نتیجه زدن تازیانه کار کسی است که متولی امور مسلمانان است، که یا پیغمبر است و یا امام، و یا نایب امام. </p> <p> <span class="aya" rel="24_2" data-words="10-17">و لا تأخذکم بهما رأفة فی دین الله...</span> -این نهی که از رأفت شده از قبیل نهی از مسبب است به نهی از سبب، چون رقت کردن به حال کسی که مستحق عذاب است باعث می‌شود که در عذاب کردن او تساهل شود، و در نتیجه نسبت به او تخفیف دهند، و یا به کلی اجرای حدود را تعطیل کنند، و به همین جهت کلام را مقید کرد به قید <span class="aya" rel="24_2" data-words="15-17">فی دین الله</span> تا جمله چنین معنا دهد که در حالتی که این سهل‌انگاری در دین خدا و شریعت او شده است. </p> <p><span class="phrase">بعضی<span class="footnote" rel="4" title="مجمع البیان، ج ۷، ص ۱۲۴ به نقل از ابن عباس">*</span> از مفسرین گفته‌اند: مراد از <em rel="fa_24_2_16-17" data-sentence="123:313">دین اللَّه</em> همان حکم خدا است، هم چنان که در آیه‌ <span class="aya" rel="12_76" data-words="14-20">ما کان لیأخذ أخاه فی دین الملک</span><span class="footnote" rel="5" title="در حکم پادشاه قانونا نمی‌توانست برادر خود را نگهدارد سوره یوسف، آیه ۷۶">*</span> بدین معنا است، یعنی رأفت، شما را در اجرای حکم خدا و اقامه حد او نگیرد.</span> </p> <p>           <code class="page" rel="15,114"/> <span class="aya" rel="24_2" data-words="18-24">إن کنتم تؤمنون بالله و الیوم الآخر</span> -یعنی اگر شما چنین و چنان هستید در اجرای حکم خدا دچار رأفت نشوید و این خود تاکید در نهی است. </p> <p> <span class="aya" rel="24_2" data-words="25-30">و لیشهد عذابهما طائفة من المؤمنین</span> -یعنی و باید جماعتی از مؤمنین ناظر و شاهد این اجرای حد باشند، تا آنان نیز عبرت گیرند و نزدیک عمل فحشاء نشوند. </p> <h3> <span class="title" rel="24_1 24_2 24_3 24_4 24_5 24_6 24_7 24_8 24_9 24_10">معنای اینکه فرمود: زانی جز با زانیه یا مشرکه نکاح نمی‌کند، و با زانیه جز زانی یا مشرک ازدواج نمی‌کند... و وجوهی که در باره آن گفته شده است</span> </h3> <p> <code class="aya" rel="24_3"/> <span class="aya" rel="24_3" data-words="1-20">الزانی لا ینکح إلا زانیة أو مشرکة، و الزانیة لا ینکحها إلا زان أو مشرک، و حرم ذلک علی المؤمنین .</span> ظاهر آیه و مخصوصا با در نظر گرفتن سیاق ذیل آن، که مرتبط با صدر آن است، چنین می‌رساند که: آیه شریفه در مقام بیان حکمی تشریعی تحریمی است، هر چند که از ظاهر صدر آن بر می‌آید که از مساله‌ای خبر می‌دهد، چون مراد از این خبر تاکید در نهی است، چون امر و نهی وقتی به صورت خبر بیان شود. امر و نهی مؤکد می‌شود، و این گونه تعبیرها زیاد است،  (مثلا می‌گوییم فلانی این کار را می‌کند، و یا دیگر از این کارها نمی‌کند، یعنی به هیچ وجه نباید کند). </p> <p>و حاصل معنای آیه با کمک روایات وارده از طرق اهل بیت (ع) این است که: زناکار وقتی زنای او شهرت پیدا کرد، و حد بر او جاری شد، ولی خبری از توبه کردنش نشد، دیگر حرام است که با زن پاک و مسلمان ازدواج کند، باید یا با زن زناکار ازدواج کند و یا با زن مشرک، و همچنین زن زناکار اگر زنایش شهرت یافت، و حد هم بر او جاری شد ولی توبه‌اش آشکار نگشت، دیگر حرام می‌شود بر او ازدواج با مرد مسلمان و پاک، باید با مردی مشرک، یا زناکار ازدواج کند. </p> <p>پس این آیه، آیه‌ای است محکم و باقی بر احکام خود که نسخ نشده و احتیاج به تاویل هم ندارد، و اگر در روایات حکم را مقید کرده‌اند به صورت اقامه حد و ظهور توبه، ممکن است این قید را از سیاق آیه نیز استفاده کرد، برای اینکه حکم به تحریم نکاح، در آیه شریفه بعد از امر به اقامه حد است، و همین بعد واقع شدن ظهور در این دارد که مراد از زانی و زانیه، زانی و زانیه حد خورده است و همچنین اطلاق زانی و زانیه ظهور در کسانی دارد که هنوز به این عمل شنیع خود ادامه می‌دهند، و شمول این اطلاق به کسانی که توبه نصوح کرده‌اند، از دأب و ادب قرآن کریم بعید است. </p> <p>مفسرین در معنای آیه مشاجراتی طولانی و اقوالی مختلف دارند. </p> <p>یکی<span class="footnote" rel="1" title="مجمع البیان، ج ۷، ص ۱۲۵ به نقل از ابن عباس">*</span> اینکه گفتار در آیه به منظور اخبار از مقدار لیاقت مرتکبین این عمل زشت   <code class="page" rel="15,115"/> است، و می‌خواهد بفرماید: افراد پلید همان پلیدی‌ها را دوست می‌دارند، و لیاقت بیش از آن را ندارند آدم زناکار به خاطر خباثت و پلیدی ذاتش جز به زنی مثل خود میل نمی‌کند، او از زنی خوشش می‌آید که چون خودش زناکار و پلید، و یا بدتر از خودش زنی مشرک و بی دین باشد و همچنین زن زناکار جز به مردی مثل خود متعفن و پلید، و یا بدتر از خودش مشرک و بی دین تمایل ندارد. پس آیه شریفه در مقام بیان اعم اغلب است، هم چنان که در آیه دیگر از همین سوره فرموده: <span class="aya" rel="24_26" data-words="1-5">الخبیثات للخبیثین و الخبیثون للخبیثات</span><span class="footnote" rel="1" title="زنان پلید برای مردان پلید، و مردان پلید برای زنان پلیدند سوره نور آیه ۲۶">*</span>. </p> <p>یکی<span class="footnote" rel="2" title="روح المعانی، ج ۱۸، ص ۸۴">*</span> دیگر اینکه مراد از آیه شریفه تقبیح اینگونه افراد است، و معنایش این است که لایق به حال مرد زناکار این است که جز زن زناکار و یا بدتر از او را نگیرد و لایق به حال زن زناکار هم این است که جز به مرد زناکار و یا بدتر از او یعنی مشرک، شوهر نکند و مراد از  <em>نکاح عقد</em> نکاح و ازدواج مشروع است و جمله‌ <span class="aya" rel="24_3" data-words="16-20">و حرم ذلک علی المؤمنین</span> عطف است بر اول آیه، و مراد این است که زنا بر مؤمنین حرام شده،  (نه ازدواج با زناکار)<span class="footnote" rel="3" title="فرق بین این دو وجه این است که وجه اول صرفا از تمایلات مرد و زن زناکار خبر می‌دهد که اینگونه افراد، پلیدند و وجه دومی وجهی است اخلاقی برای اجتناب از زنا &lt;em&gt;مترجم&lt;/em&gt; ">*</span>. </p> <p>ولی این دو وجه از این رو صحیح نیستند که با سیاق آیه و مخصوصا با اتصال صدر و ذیل آن به یکدیگر که قبلا بدان اشاره رفت سازگار نیستند. </p> <p>وجه<span class="footnote" rel="4" title="مجمع البیان، ج ۷، ص ۱۲۵ به نقل از سعید بن مسیب">*</span> سوم اینکه اصلا این آیه شریفه نسخ شده، و ناسخ آن آیه‌ <span class="aya" rel="24_32" data-words="1-10">و أنکحوا الأیامی منکم و الصالحین من عبادکم و إمائکم</span><span class="footnote" rel="5" title="سوره نور آیه ۳۲">*</span> است. </p> <p>جواب این وجه هم این است که نسبت میان آیه مورد بحث و این آیه نسبت عموم و خصوص مطلق است، یعنی این آیه عام است و آیه مورد بحث آن را تخصیص زده، فرموده: اینکه در آنجا به طور عموم گفتیم دختران خود و صالحان از برده و کنیزان خود را همسر دهید مخصوص است به غیر زناکاران مصر در زنا و در اینگونه موارد که عامی بعد از خاص وارد می‌شود آن را نسخ نمی‌کند. </p> <p>بله اگر هم بگوییم نسخ شده مناسب‌تر آن است که بگوییم ناسخ آن، آیه 221 سوره بقره است، که می‌فرماید:           <code class="page" rel="15,116"/> <span class="aya" rel="2_221" data-words="1-42">و لا تنکحوا المشرکات حتی یؤمن و لأمة مؤمنة خیر من مشرکة و لو أعجبتکم و لا تنکحوا المشرکین حتی یؤمنوا و لعبد مؤمن خیر من مشرک و لو أعجبکم أولئک یدعون إلی النار و الله یدعوا إلی الجنة و المغفرة بإذنه</span><span class="footnote" rel="1" title="زنان مشرک را نکاح مکنید، تا آنکه ایمان آورند، و یک کنیز با ایمان بهتر است از یک زن مشرک، هر چند که شما را خوش آید و نیز با مردان مشرک ازدواج نکنید تا ایمان بیاورند و یک برده با ایمان بسی بهتر است از مردی مشرک، هر چند که شما را خوش آید، چون آنان شما را به سوی آتش می‌خوانند، و خدا شما را به سوی بهشت و آمرزش به اذن خودش دعوت می‌کند سوره بقره، آیه ۲۲۱">*</span>. </p> <p>به این بیان که کسی ادعا کند که این آیه نیز هر چند عامی است بعد از خاص، و لیکن لسان آن لسانی است که تخصیص نمی‌پذیرد و وقتی آیه خاص آن را تخصیص نزد، قهرا آیه عام، ناسخ خاص می‌شود، بعضی<span class="footnote" rel="2" title="روح المعانی، ج ۱۸، ص ۸۷">*</span> از مفسرین هم ادعا کرده‌اند که نکاح کافر با زن مسلمان تا سال ششم از هجرت جایز بوده، بعد از آن در آیه 221 سوره بقره تحریم آن نازل شده، پس شاید آیه مورد بحث که مربوط به زانی و زانیه است و ازدواج زن زناکار مسلمان را با مشرک جایز دانسته قبل از نزول تحریم بوده، و آیه تحریم بعد از آن نازل شده (در نتیجه آیه 221 سوره بقره ازدواج زناکار با مشرک را نسخ کرده) البته درباره این آیه اقوال دیگری نیز هست که چون فسادش روشن بود متعرض نقل آنها نشدیم. </p> <h3> <span class="title" rel="24_1 24_2 24_3 24_4 24_5 24_6 24_7 24_8 24_9 24_10">تشریع حد قذف</span> </h3> <p> <code class="aya" rel="24_4"/> <span class="aya" rel="24_4" data-words="1-12">و الذین یرمون المحصنات ثم لم یأتوا بأربعة شهداء فاجلدوهم ثمانین جلدة...</span> معنای <em>رمی</em>  (انداختن) معروف است ولی به عنوان استعاره در نسبت دادن امری ناپسند به انسان نیز استعمال می‌شود، مانند نسبت زنا و دزدی دادن، که آن را <em>قذف</em> هم می‌گویند. </p> <p>و از سیاق آیه بر می‌آید که مراد از رمی نسبت زنا دادن به زن محصنه و عفیفه است و مراد از آوردن چهار شاهد که ناظر و گواه زنا بوده‌اند، اقامه این شهود است برای اثبات نسبتی که داده و در این آیه خدای تعالی دستور داده در صورتی که نسبت دهنده چهار شاهد نیاورد او را تازیانه بزنند و از آن به بعد شهادت او را نپذیرند و در ضمن حکم به فسق او نیز کرده است و معنای آیه این است که کسانی که به زنان عفیف نسبت زنا می‌دهند و چهار شاهد بر صدق ادعای خود نمی‌آورند، باید هشتاد تازیانه به ایشان بزنید و چون ایشان فاسق شده‌اند، دیگر تا ابد شهادتی از آنان قبول نکنید. </p> <p>و این آیه به طوری که ملاحظه می‌فرمایید از نظر نسبت دهنده مطلق است، یعنی هم     <code class="page" rel="15,117"/> شامل مرد می‌شود و هم زن، هم حر و هم برده، روایات اهل بیت (ع) هم همین طور تفسیر کرده. </p> <p><code class="aya" rel="24_5"/> <span class="aya" rel="24_5" data-words="1-12">إلا الذین تابوا من بعد ذلک و أصلحوا فإن الله غفور رحیم</span> این استثناء هر چند راجع به جمله اخیر یعنی حکم به فسق نامبردگان است. و لیکن از آنجایی که به شهادت سیاق برای جمله و هرگز شهادتی از ایشان نپذیرید جنبه تعلیل را دارد، لازمه‌اش ارتفاع حکم به ارتفاع فسق است، که حکم ابدی نپذیرفتن شهادت هم برداشته شود، در نتیجه لازمه رفع دو حکم این می‌شود که استثناء به حسب معنا به هر دو جمله مربوط باشد، و معنا چنین باشد که هرگز از آنان شهادت نپذیرید، چون فاسقند، مگر آنان که توبه نموده و عمل خود را اصلاح کنند، چرا که خداوند آمرزنده و مهربان است، و چون چنین است گناهشان را می‌آمرزد، و به ایشان رحم می‌کند، یعنی حکم به فسق و نپذیرفتن ابدی شهادت آنان را بر می‌دارد. </p> <p>بعضی<span class="footnote" rel="1" title="مجمع البیان، ج ۷، ص ۱۲۶ به نقل از حسن">*</span> از مفسرین گفته‌اند که استثناء مزبور تنها و تنها راجع به جمله اخیر است، در نتیجه اگر قذف کننده‌بعد از اقامه حد توبه کند و اصلاح نماید، گناهش آمرزیده می‌شود، ولی باز هم شهادتش تا ابد پذیرفته نیست، ولی بنا به گفته کسی<span class="footnote" rel="2" title="مجمع البیان، ج ۷، ص ۱۲۶ به نقل از ابن عباس">*</span> که استثناء را راجع به هر دو جمله می‌داند نتیجه‌اش این می‌شود که هم گناهش آمرزیده می‌شود و هم شهادتش پذیرفته می‌گردد. </p> <p>و ظاهر امر چنین است که این اختلاف مفسرین از یک مساله اصولی که در علم اصول عنوان شده است منشا می‌گیرد، و آن این است که آیا استثنایی که بعد از چند جمله واقع می‌شود به همه آنها بر می‌گردد و یا تنها به جمله آخری؟ و حق مطلب این است که استثناء فی نفسه صلاحیت برای هر دو را دارد، و تعین یکی از آن دو وجه، محتاج قرینه است، تا ببینی از قرائنی که در کلام است چه استفاده شود و در آیه مورد بحث آنچه از سیاق بر می‌آید این است که استثناء به جمله اخیر بر می‌گردد، ولی چون افاده تعلیل می‌کند -همانطور که گفتیم-به ملازمه، جمله قبلی را هم به معنای خود مقید می‌کند. </p> <p><code class="aya" rel="24_6"/><code class="aya" rel="24_7"/> <span class="aya" rel="24_6" data-words="1-11">و الذین یرمون أزواجهم و لم یکن لهم شهداء إلا أنفسهم</span>... <span class="aya" rel="24_6-7" data-words="28-29">من الکاذبین</span> یعنی کسانی که زنان خود را متهم می‌کنند و غیر از خود شاهدی ندارند که     <code class="page" rel="15,118"/> شهادتشان را تایید کند <span class="aya" rel="24_6" data-words="12-16">فشهادة أحدهم أربع شهادات بالله</span> چنین کسانی شهادتشان که یک شهادت از چهار شاهد است، چهار بار خواهد بود و شهادتش را متعلق به خدا کند که راست می‌گوید. </p> <p>معنای مجموع این دو آیه چنین است که: کسانی که به همسران خود نسبت زنا می‌دهند، و چهار شاهد ندارند-و طبع قضیه هم همین است، چون تا برود و چهار نفر را صدا بزند که بیایند و زنای همسر او را ببینند تا شهادت دهند غرض فوت می‌شود و زناکار اثر جرم را از بین می‌برد-پس شهادت چنین کسانی که باید آن را اقامه کنند چهار بار شهادت دادن خود آنان است که پشت سر هم بگویند: خدا را گواه می‌گیرم که در این نسبتی که می‌دهم صادقم و بار پنجم بعد از ادای همین شهادت اضافه کند که لعنت خدا بر من باد اگر از دروغگویان باشم. </p> <h3> <span class="title" rel="24_7"><span class="phrase">بیان حکم <em rel="fa_24_7_4-4" data-sentence="9:0">لعان</em></span> </span> </h3> <p> <code class="aya" rel="24_8"/><code class="aya" rel="24_9"/> <span class="aya" rel="24_8" data-words="1-6">و یدرؤا عنها العذاب أن تشهد</span>... <span class="aya" rel="24_9" data-words="7-10">إن کان من الصادقین</span> کلمه <em>درأ</em> به معنای دفع است و مراد از <em>عذاب</em> همان حد زنا است، و معنای آیه این است که اگر زن همان پنج شهادتی را که مرد داد علیه او اداء کند، حد زنا از وی بر داشته می‌شود و شهادتهای چهارگانه زن این است که بگوید: خدا را شاهد می‌گیرم که این مرد از دروغگویان است، و در نوبت پنجم اضافه کند که لعنت خدا بر من باد اگر این مرد از راستگویان باشد. و به این سوگند دو طرفی در فقه اسلام لعان می‌گویند، که مانند طلاق مایه انفصال زن و شوهر است. </p> <p><code class="aya" rel="24_10"/> <span class="aya" rel="24_10" data-words="1-13">و لو لا فضل الله علیکم و رحمته و أن الله تواب حکیم</span> جواب کلمه لو لا در این آیه حذف شده و قیودی که در فعل شرط اخذ شده آن جواب را می‌فهماند، چون معنای آیه این است که اگر فضل خدا و رحمتش نبود و اگر توبه و حکمتش نمی‌بود، هر آینه بر سرتان می‌آمد آنچه که فضل و رحمت و حکمت و توبه خدا از شما دور کرد. پس به طوری که قیود ماخوذ در شرط می‌فهماند، تقدیر آیه چنین است لو لا ما انعم اللَّه علیکم من نعمة الذین و توبة لمذنبیکم و تشریعه الشرائع لنظم امور حیاتکم، لزمتکم الشقوة، و اهلکتکم المعصیة و الخطیئة و اختل نظام حیاتکم بالجهالة یعنی اگر نعمت دین و توبه بر گنهکارانتان و تشریع شرایع برای نظم امور زندگیتان را خدا بر شما ارزانی نمی‌داشت، هرگز از شقاوت رهایی نداشتید، و همیشه به معصیت و خطا دچار بودید، و به خاطر جهالت، نظام امورتان مختل می‌گشت،  (خدا داناتر است). </p> <h3> بحث روایتی‌ <span class="title" rel="24_3 24_2">چند روایت در باره آیه حد زنا و آیه: <span class="aya" rel="24_3" data-words="1-7">الزانی لا ینکح إلا زانیة أو مشرکة...</span> و شان نزول آن</span> </h3> <p> در کافی به سند خود از محمد بن سالم از ابی جعفر (ع) روایت کرده که در ضمن حدیثی فرمود: سوره نور بعد از سوره نساء نازل شده، و شاهد صدق این سخن این است که خدای تعالی در سوره نساء فرمود: و آن دسته از زنان شما که عمل زنا مرتکب می‌شوند علیه آنان استشهاد کنید به چهار نفر از خودتان، که اگر شهادت دادند ایشان را در خانه‌ها زندانی کنید تا بمیرند، و یا خدای تعالی راه نجاتی بر ایشان قرار دهد و در سوره نور به عنوان جعل و قرارداد راه نجات فرموده: <span class="aya" rel="24_1-2" data-words="1-41">سورة أنزلناها و فرضناها و أنزلنا فیها آیات بینات لعلکم تذکرون، الزانیة و الزانی فاجلدوا کل واحد منهما مائة جلدة و لا تأخذکم بهما رأفة فی دین الله إن کنتم تؤمنون بالله و الیوم الآخر و لیشهد عذابهما طائفة من المؤمنین</span><span class="footnote" rel="1" title="اصول کافی، ج ۲، ص ۲۷">*</span>. </p> <p>و در تفسیر قمی و در روایت ابی الجارود از ابی جعفر (ع) در ذیل جمله <span class="aya" rel="24_2" data-words="25-27">و لیشهد عذابهما</span> فرموده‌اند: یعنی ببینند تازیانه زدن به ایشان را <span class="aya" rel="24_2" data-words="28-30">طائفة من المؤمنین</span> و مردم را برای این دیدن دعوت و جمع کنند<span class="footnote" rel="2" title="تفسیر قمی، ج ۲، ص ۹۵">*</span>. </p> <p>و در تهذیب به سند خود از غیاث بن ابراهیم از جعفر از پدرش از امیر المؤمنین روایت کرده که در ذیل جمله <span class="aya" rel="24_2" data-words="10-17">و لا تأخذکم بهما رأفة فی دین الله</span> فرمود: مقصود از دین اللَّه اقامه حدود خدا است و در ذیل جمله‌ <span class="aya" rel="24_2" data-words="25-30">و لیشهد عذابهما طائفة من المؤمنین</span> فرمود: طائفه، یک نفر را هم شامل می‌شود<span class="footnote" rel="3" title="تهذیب، ج ۱۰، ص ۱۵۰، ح ۳۳">*</span>. </p> <p>و در کافی به سند خود از محمد بن سالم از امام ابی جعفر (ع) روایت کرده که در ضمن حدیثی فرمود آیه‌ <span class="aya" rel="24_3" data-words="1-7">الزانی لا ینکح إلا زانیة أو مشرکة...</span> در مدینه نازل شد، و در این آیه خدای تعالی زناکار از زن و مرد را مؤمن ننامید، و هیچ اهل علمی شک ندارد که رسول خدا (ص) فرمود: زناکار در حالی که زنا می‌کند مؤمن نیست، و دزد هم در حالی که دزدی می‌کند مؤمن نیست، چون این گونه افراد وقتی به چنین عملی دست می‌زنند ایمان از وجودشان کنده می‌شود، آن طور که پیراهن از تن کنده می‌شود<span class="footnote" rel="4" title="اصول کافی، ج ۲، ص ۲۷">*</span>. </p> <p>         <code class="page" rel="15,120"/> و در همان کتاب به سند خود از زراره روایت کرده که گفت: از امام صادق  (ع) از معنای‌آیه‌ <span class="aya" rel="24_3" data-words="1-7">الزانی لا ینکح إلا زانیة أو مشرکة</span> سؤال کردم، فرمود: اینها زنان و مردانی معروف به زنا بودند که به این عمل شهرت داشتند، و مردم به این عنوان آنها را می‌شناختند، مردم امروز هم مانند مردم عصر پیامبر (ص) می‌باشند پس هر کس که حد زنا بر او جاری شد و یا متهم به زنا شد سزاوار نیست مردم با او ازدواج کنند تا او را به توبه بشناسند و توبه‌اش شهرت پیدا کند<span class="footnote" rel="1" title="فروع کافی، ج ۵، ص ۳۵۴، ح ۱">*</span>. </p> <p>مؤلف: مثل این روایت را کافی به سند خود از ابی الصباح نیز نقل کرده. و به سند خود از محمد بن سالم از ابی جعفر (ع) به این عبارت آورده: ایشان مردان و زنانی بودند که در عهد رسول خدا (ص) مشهور به زنا بودند. پس خدای تعالی مردم را از این مردان و زنان نهی فرمود، و مردم امروز هم به مانند مردم آن روز می‌باشند پس کسی که معروف به زنا شده و یا حد بر او جاری شده باشد، باید از ازدواج با او خودداری کنند تا وقتی که توبه‌اش شناخته و معروف شود<span class="footnote" rel="2" title="فروع کافی، ج ۵، ص ۳۵۵، ح ۳">*</span>. </p> <p>و در همان کتاب به سند خود از حکم بن حکیم از امام صادق (ع) روایت کرده که فرمود: این تنها مربوط به زناکارهای علنی است، و اما اگر کسی احیانا زنایی کند و توبه نماید، هر جا بخواهد می‌تواند ازدواج کند<span class="footnote" rel="3" title="فروع کافی، ج ۵، ص ۳۵۵، ح ۶">*</span>. </p> <p>و در الدر المنثور است که احمد و عبد بن حمید و نسایی و حاکم (وی حدیث را صحیح دانسته) و ابن جریر و ابن منذر و ابن ابی حاتم و ابن مردویه و بیهقی در سنن خود، و ابو داوود در ناسخش از عبد اللَّه بن عمر روایت کرده‌اند که گفت: زنی بود که او را ام مهزول می‌نامیدند، و به مردی زنا می‌داد، به شرطی که خرجی او را بدهد، پس یکی از اصحاب رسول خدا (ص) خواست او را تزویج کند خدای تعالی این آیه را فرستاد: زن زناکار را نمی‌گیرد مگر مرد زناکار یا مشرک<span class="footnote" rel="4" title="الدر المنثور، ج ۵، ص ۱۹">*</span>. </p> <p>مؤلف: قریب به این معنا از عده‌ای از نویسندگان جوامع از مجاهد نقل شده<span class="footnote" rel="5" title="الدر المنثور، ج ۵، ص ۱۹">*</span>. </p> <p>باز در همان کتاب است که ابن ابی حاتم از مقاتل روایت کرده که گفت: وقتی مهاجرین مکه به مدینه آمدند به جز چند نفر انگشت شمار همه در شدت تنگی بودند، در شهر         <code class="page" rel="15,121"/> مدینه هم گرانی و قحطی بود، و نیز در بازار مدینه فاحشه‌های علنی و رسمی بود از اهل کتاب، و اما از انصار یکی امیه دختر کنیز عبد اللَّه بن ابی بود، و یکی دیگر نسیکه دختر امیه بود، که از مردی از انصار بود، و از این کنیز زادگان انصار عده‌ای بودند که زنا می‌دادند، و هر یک به در خانه خود بیرقی افراشته بود تا مردان بفهمند اینجا خانه یکی از آن زنان است، و این زنان از همه اهل مدینه زندگی بهتری داشتند، و بیش از همه به دیگران کمک می‌کردند. </p> <p>پس جمعی از مهاجرین برای نجات از قحطی و گرسنگی با اشاره بعضی تصمیم گرفتند با این زنان ازدواج کنند، تا به این وسیله معاششان تامین شود. یکی گفت خوب است قبلا از رسول خدا (ص) دستور بگیریم، پس نزد رسول خدا (ص) شده گفتند: یا رسول اللَّه گرسنگی بر ما شدت کرده، و چیزی که سد جوع ما کند پیدا نمی‌کنیم، و در بازار فاحشه‌هایی از اهل کتاب و کنیز زادگانی از ایشان و از انصار هستند که با زنا کسب معاش می‌کنند، آیا صلاح هست ما با آنان ازدواج کنیم و از زیادی آنچه به دست می‌آورند استفاده کنیم البته هر گاه زندگی خودمان راه افتاد، و بی نیاز از ایشان شدیم، رهایشان می‌کنیم؟ در این هنگام خدا این آیه را فرستاد: <span class="aya" rel="24_3" data-words="1-3">الزانی لا ینکح...</span> -و بر مؤمنین حرام کرد ازدواج با زناکاران را که علنی زنا می‌دادند<span class="footnote" rel="1" title="الدر المنثور، ج ۵، ص ۱۹">*</span>. </p> <h3> <span class="title" rel="24_3 24_6 24_4 24_5 24_9 24_1 24_2 24_7 24_8 24_10">روایاتی در باره آیات راجع به قذف و لعان و شان نزول آنها</span> </h3> <p> مؤلف: این دو روایت سبب نزول آیه‌ <span class="aya" rel="24_3" data-words="9-15">الزانیة لا ینکحها إلا زان أو مشرک</span> را بیان کرده، نه شان نزول جمله‌ <span class="aya" rel="24_3" data-words="1-7">الزانی لا ینکح إلا زانیة أو مشرکة</span> را. </p> <p>و در مجمع البیان در ذیل آیه‌ <span class="aya" rel="24_5" data-words="1-3">إلا الذین تابوا</span> گفته: مفسرین در این استثناء اختلاف کرده‌اند که به کجا بر می‌گردد و در آن دو قول گفته‌اند: یکی اینکه تنها به فسق بر می‌گردد، و نه به جمله <span class="aya" rel="24_4" data-words="13-18">و لا تقبلوا لهم شهادة أبدا</span> تا آنجا که می‌گوید: دوم اینکه به هر دو جمله بر می‌گردد، پس اگر قذف کننده‌ای توبه کند شهادتش قبول می‌شود، چه حد خورده باشد و چه نخورده باشد (نقل از ابن عباس) تا آنجا که می‌گوید: این نظریه قول امام باقر و امام صادق (ع) نیز هست<span class="footnote" rel="2" title="مجمع البیان، ج ۷، ص ۱۲۶">*</span>. </p> <p>و در الدر المنثور است که عبد الرزاق و عبد بن حمید و ابن منذر از سعید بن مسیب روایت کرده که گفت: سه نفر علیه مغیرة بن شعبه شهادت به زنا دادند، و زیاد که چهارمی بود از دادن شهادت خودداری کرد، در نتیجه آن سه نفر به دستور عمر حد خوردند، و عمر به     <code class="page" rel="15,122"/> ایشان گفت: توبه کنید تا شهادتتان پذیرفته شود دو نفر توبه کردند و ابو بکرة توبه نکرد، و هیچ وقت هم شهادتش پذیرفته نشد، و این ابو بکرة برادر مادری زیاد بود، و چون زیاد کرد آنچه را که کرد (و خود را پسر ابو سفیان و مادرش را زناکار معرفی نمود) ابو بکرة سوگند خورد که تا هر چند که زنده است با او حرف نزند و حرف نزد تا مرد<span class="footnote" rel="1" title="الدر المنثور، ج ۵، ص ۲۱">*</span>. </p> <p>و در تهذیب به سند خود از حلبی از امام صادق (ع) روایت کرده که فرمود: اگر برده به حر نسبت زنا دهد هشتاد تازیانه می‌خورد، و آن گاه فرمود: این از حقوق الناس است<span class="footnote" rel="2" title="تهذیب الاحکام، ج ۱۰، ص ۷۲">*</span>. </p> <p>و در تفسیر قمی در ذیل جمله‌ <span class="aya" rel="24_6" data-words="1-4">و الذین یرمون أزواجهم</span>... <span class="aya" rel="24_9" data-words="7-10">إن کان من الصادقین</span> روایت کرده که این آیه درباره لعان نازل شده، و سبب نزولش این بوده که وقتی رسول خدا  (ص) از جنگ تبوک برگشت عویمر بن ساعدة عجلانی که از انصار است نزدش آمد، و گفت: یا رسول اللَّه همسر من به شریک بن سمحاء زنا داده، و از او حامله شده، رسول خدا (ص) از او روی بگردانید، عویمر مجددا سخن خود را تکرار کرد، و رسول خدا (ص) روی گردانید، تا چهار مرتبه این کار تکرار شد. </p> <p>پس رسول خدا (ص) به خانه‌اش رفت و آیه لعان بر او نازل شد. پس برای نماز عصر بیرون شد و بعد از نماز به عویمر فرمود: برو همسرت را بیاور که خدا آیه قرآنی درباره شما زن و شوهر نازل کرده. پس مرد نزد زن آمد و گفت رسول خدا (ص) تو را می‌خواهد، زن که زن آبرومندی بود با جمعی از قوم خود آمد، همین که داخل مسجد شد رسول خدا به عویمر فرمود: بروید نزدیک منبر و آنجا ملاعنه کنید!عویمر پرسید چگونه ملاعنه کنیم؟ فرمود پیش بیا و بگو: خدا را شاهد می‌گیرم که من در آنچه به این زن نسبت داده‌ام از راستگویانم، عویمر جلو منبر آمد و یک بار صیغه لعان را جاری کرد، حضرت فرمود: اعاده کن دوباره خواند، تا چهار بار، فرمود: در نوبت پنجم بگو که لعنت خدا بر من باد اگر از دروغگویان باشم: آن گاه حضرت فرمود مواظب باش که لعنت، دعای مستجابی است، اگر دروغ بگویی تو را خواهد گرفت . </p> <p>آن گاه باو فرمود: برو کنار و به همسرش فرمود: مثل او شهادت بده، و گرنه حد خدا را بر تو جاری می‌کنم، زن به صورت افراد فامیلش نگریست و گفت: من این رویها را در این     <code class="page" rel="15,123"/> شبانگاه سیاه نمی‌کنم، پس نزدیک منبر آمد و گفت خدا را شاهد می‌گیرم که عویمر در این نسبت که به من بسته از دروغگویان است، حضرت فرمود: اعاده کن، تا چهار نوبت اعاده کرد سپس فرمود: حالا خودت را لعنت کن اگر او از راستگویان باشد، زن در نوبت پنجم گفت غضب خدا بر من باد اگر چنانچه عویمر در نسبتی که به من داده از راستگویان باشد، حضرت فرمود: وای بر تو!این نفرین مستجاب است!اگر دروغگو باشی تو را می‌گیرد. </p> <p>پس رسول خدا (ص) به شوهرش فرمود: برو که دیگر تا ابد این زن بر تو حلال نیست، گفت پس آن مالی که من به او داده‌ام چه می‌شود؟ حضرت فرمودند. اگر تو در این نسبت که به او دادی دروغگو باشی که آن مال از خود این زن نیز از تو دورتر شده است، و اگر راست گفته باشی آن مال مهریه این زن، و عوض کامی است که از او گرفته‌ای، و رحم او را برای خود حلال کرده‌ای،  (تا آخر حدیث)<span class="footnote" rel="1" title="تفسیر قمی، ج ۲، ص ۹۸">*</span>. </p> <p>و در مجمع البیان در روایت عکرمه از ابن عباس آمده که گفت: سعد بن عباده وقتی آیه قذف را شنید از تعجب گفت: به به، اگر به خانه درآیم و ببینم که مردی میان رانهای فلانی است هیچ سر و صدایی نکنم، تا بروم چهار بیگانه دیگر را بیاورم، جریان را نشان آنان بدهم؟ اگر چنین چیزی پیش بیاید به خدا سوگند که تا من بروم چهار نفر را بیاورم، آن مرد کارش را تمام کرده، می‌رود، در نتیجه اگر از دهانم بیرون کنم هشتاد تازیانه به پشتم فرود خواهد آمد. </p> <p>رسول خدا (ص) به مردم مدینه که سعد بزرگ ایشان بود فرمود: ای گروه انصار نمی‌شنوید که سعد چه می‌گوید؟ گفتند: یا رسول اللَّه (ص) بزرگ ما را ملامت مکن، چون او مردی بسیار غیرتمند است، و به همین جهت جز با دختران باکره ازدواج نکرده، و هیچگاه زنی را طلاق نگفته، تا مبادا کسی از ما جرأت کند و مطلقه او را بگیرد، خود سعد بن عباده گفت: یا رسول اللَّه پدر و مادرم فدای تو باد، به خدا سوگند من این حکم را جز حکم خدا نمی‌دانم، و لیکن به خاطر همان اشکالی که به ذهنم آمد و عرض کردم از این حکم تعجب کردم، حضرت فرمود خدا غیر از این را نخواسته، سعد گفت صدق اللَّه و رسوله، به گفته خدا و رسول ایمان دارم. </p> <p>پس چیزی نگذشت که پسر عمویی داشت به نام هلال بن امیه از باغ آمد در حالی که دید مردی با زنش جمع شده، پس صبح نزد رسول خدا (ص) رفت و گفت:   <code class="page" rel="15,124"/> دیروز عصر به خانه آمدم‌و دیدم که مردی با او است، و با دو چشم خود دیدم و با دو گوش خود شنیدم، رسول خدا (ص) خیلی ناراحت شد، به طوری که کراهت از رخساره‌اش مشاهده گشت، هلال گفت مثل اینکه می‌بینم ناراحت شدید، به خدا قسم که من راست می‌گویم، و امیدوارم که خدا فرجی فراهم کند، رسول خدا (ص) تصمیم گرفت او را بزند. </p> <p>راوی می‌گوید: پس انصار جمع شدند، گفتند: ما به همان حرفی که دیروز سعد می‌گفت: مبتلا شدیم، آیا راضی شویم که هلال تازیانه بخورد، و برای ابد شهادتش مردود گردد؟ پس وحی نازل شد. همین که شنیدند وحی نازل شده سکوت کردند، آن وحی عبارت بود از آیه‌ <span class="aya" rel="24_6" data-words="1-4">و الذین یرمون أزواجهم...</span>. </p> <p>پس رسول خدا (ص) فرمود: ای هلال بشارت باد تو را که خداوند فرج قرار داد، همان فرجی که آرزویش می‌کردی، پس فرمود، بفرستید تا همسر او بیاید، پس رسول خدا (ص) میان این زن و شوهر ملاعنه کرد بعد از آن که لعان تمام شد رسول خدا (ص) میان آن دو تفرقه افکند، و حکم کرد که فرزند از آن زن باشد، در حالی که پدر معینی نداشته باشد، ولی مردم هم فرزند او را به بدی نسبت ندهند. </p> <p>آن گاه فرمود: اگر چنین و چنان بیاورد برای شوهرش آورده، و اگر چنین و چنان بیاورد برای کسی آورده که درباره‌اش این حرفها زدند<span class="footnote" rel="1" title="مجمع البیان، ج ۷، ص ۱۲۸">*</span>. </p> <p>احتمال دارد به صورت استفهام فرموده باشد یعنی حکم خدا چنین است آیا به رسم جاهلیت عمل کنیم که قیافه‌شناس بگوید اگر چنین و چنان است از شوهر اوست و گرنه از دیگران؟. </p> <p>مؤلف: این روایت را در الدر المنثور از عده‌ای از ارباب جوامع از ابن عباس روایت کرده است<span class="footnote" rel="2" title="الدر المنثور، ج ۵، ص ۲۱">*</span>. </p> 
