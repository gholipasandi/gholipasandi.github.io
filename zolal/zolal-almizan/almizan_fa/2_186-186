<h3 class="ayas">سوره البقرة آیه ۱۸۶</h3><code class="section" rel="2_186-186"/><h3>ترجمه آیه</h3> <p> <span class="trans" rel="2_186">و چون بندگان من از تو سراغ مرا می‌گیرند بدانند که من نزدیکم و دعوت دعاکنندگان را اجابت می‌کنم البته در صورتی که مرا بخوانند پس باید که آنان نیز دعوت مرا اجابت نموده و باید به من ایمان آورند تا شاید رشد یابند «۱۸۶» </span></p> <h3>بیان آیه</h3> <p> <span class="aya" rel="2_186" data-words="1-12">و إذا سألک عبادی عنی فإنی قریب أجیب دعوة الداع إذا دعان</span> </p><h3> <span class="title" rel="2_186">نکات و دقایقی که در آیه شریفه بکار رفته و فرق بین دعا و سؤال</span> </h3> <p> این آیه در افاده مضمونش بهترین اسلوب و لطیف‌ترین و زیباترین معنا را برای دعا دارد. </p> <p>اولا: اساس گفتار را بر تکلم وحده من چنین و چنانم قرار داده، نه غیبت خدا چنین و چنان است، و نه سیاقی دیگر نظیر غیبت، و این سیاق دلالت دارد بر اینکه خدای تعالی<code class="page" rel="2,42"/> نسبت به مضمون آیه کمال عنایت را دارد. </p> <p>و ثانیا: تعبیر فرموده به عبادی بندگانم، و نفرمود ناس مردم و یا تعبیری دیگر نظیر آن و این نیز عنایت یاد شده را بیشتر می‌رساند. </p> <p>و ثالثا: واسطه را انداخته، و نفرموده:  در پاسخشان بگو چنین و چنان بلکه فرمود:  چون بندگانم از تو سراغ مرا می‌گیرند من نزدیکم. </p> <p>و رابعا: جمله:  من نزدیکم را با حرف ان که تاکید را می‌رساند مؤکد کرده و فرموده:  فانی قریب پس به درستی که من نزدیکم. </p> <p>و خامسا: نزدیکی را با صفت بیان کرده و فرموده:  نزدیکم نه با فعل،  من نزدیک می‌شوم تا ثبوت و دوام نزدیکی را برساند. </p> <p>و سادسا: در افاده اینکه دعا را مستجاب می‌کند تعبیر به مضارع آورد نه ماضی، تا تجدد اجابت و استمرار آن را برساند. </p> <p>و سابعا: وعده اجابت یعنی عبارت اجابت می‌کنم دعای دعا کننده را مقید کرد به قید اذا دعان-در صورتی که مرا بخواند با اینکه این قید چیزی جز خود مقید نیست، چون مقید خواندن خدا است و قید هم همان خواندن خدا است و این دلالت دارد بر اینکه دعوت داعی بدون هیچ شرطی و قیدی مستجاب است نظیر آیه: <span class="aya" rel="40_60" data-words="4-6">ادعونی أستجب لکم</span><span class="footnote" rel="1" title="بخوانید مرا تا استجابت کنم شما را سوره مؤمن آیه ۶۰&quot;">*</span> و این هفت نکته همه دلالت دارد بر اینکه خدای سبحان به استجابت دعا اهتمام و عنایت دارد. </p> <p>از طرفی در این آیه با همه اختصارش هفت مرتبه ضمیر متکلم من تکرار شده، و آیه‌ای به چنین اسلوب در قرآن منحصر به همین آیه است. </p> <p>و کلمه دعا و دعوت به معنای این است که دعا کننده نظر دعا شده را به سوی خود جلب کند، و کلمه سؤال به معنای جلب فائده و یا زیادتر کردن آن از ناحیه مسئول است، تا بعد از توجیه نظر او حاجتش برآورده شود، پس سؤال به منزله نتیجه و هدف است برای دعا مثل اینکه از دور یا نزدیک شخصی را که دارد می‌رود صدا می‌زنی، و می‌خوانی، تا روی خود را برگرداند، آن وقت چیزی از او می‌پرسی تا به این وسیله حاجتت برآورده شود پس این معنا که برای سؤال شد جامع همه موارد سؤال هست، سؤال علمی برای رفع جهل، و سؤال به منظور حساب و سؤال به معنای زیادتر کردن خیر مسئول به طرف خود، و سؤالهای دیگر. </p> <p>مطلب دیگر اینکه، کلمه عبودیت همانطور که در سابق هم گفتیم به معنای مملوکیت است، البته نه هر مملوکیت، بلکه مملوکیت انسان پس گوسفند را عبد صاحبش نمی‌خوانند،   <code class="page" rel="2,43"/> و عبد عبارت است از انسان و یا هر صاحب عقل و شعور دیگری که ملک دیگری باشد، در نتیجه عبد وقتی به خدا نسبت داده می‌شود نظیر ملک منسوب به او است. </p> <p>و ملک خدای تعالی با ملک دیگران فرق دارد، فرقی که بین واقعیت و ادعا و بین حقیقت و مجاز است، برای اینکه خدای تعالی که مالک بندگان خویش است، ملکش هم طلق است، و هم محیط به همه نواحی و جوانب بنده است، بندگان او نه در ذات خود مستقل از اویند، و نه در توابع ذاتشان، از صفات و افعال و هر چیز دیگری که منسوب به ایشان است، از قبیل همسر و اولاد و مال و جاه و غیره، و جان کلام آنکه آنچه را که ملک یک بنده می‌دانیم چون می‌بینیم به نحوی از انحا نسبتی به آن بنده دارد، حال چه اینکه این نسبت حقیقی و به طبع باشد، مثل نسبتی که میان او و جان و بدن و گوش و چشم او و عمل و آثار او هست، و یا نسبت وضعی و اعتباری باشد مانند نسبتی که میان او و همسر و مال و جاه و حقوق او هست، این ملک را به اذن خدا مالک شده، و این نسبت‌ها به وسیله خدا میان او و ما یملکش برقرار گشته، حال ما یملکش هر چه باشد خدای عز اسمه به او تملیک کرده، او است که جان بندگان و جسم آنان را به آنان نسبت داده، و به بنده‌اش فرمود: جان تو و جسم تو و گوش تو و امثال آن، و اگر این نسبت را برقرار نمی‌کرد اصلا بنده‌ای موجود نمی‌شد، هم چنان که فرمود: <span class="aya" rel="67_23" data-words="1-12">قل هو الذی أنشأکم و جعل لکم السمع و الأبصار و الأفئدة</span><span class="footnote" rel="1" title="و او کسی است که شما را ایجاد کرد، و برایتان گوش و چشم و دل قرار داد سوره ملک، آیه ۲۳&quot;">*</span> و نیز فرموده: <span class="aya" rel="25_2" data-words="18-23">و خلق کل شیء فقدره تقدیرا</span><span class="footnote" rel="2" title="هر چیزی را او بیافرید و به نوعی که کس نمی‌داند اندازه‌گیریش کرد سوره فرقان آیه ۲&quot;">*</span>. </p> <h3> <span class="title" rel="2_186">نزدیک بودن خدای سبحان به بندگان، مقتضای مالکیت مطلقه الهی و عبودیت عباد است</span> </h3> <p> پس خدای سبحان میان هر چیزی و خود آن چیز حائل است، و میان آن و تمامی مقارنات آن از فرزند و همسر و دوست و مال و جاه و حق او حائل است، پس خدای تعالی از هر چیزی که فرض شود به مخلوق خود نزدیک‌تر است، پس او قریب علی الاطلاق است، هم چنان که خودش فرموده: <span class="aya" rel="56_85" data-words="1-9">و نحن أقرب إلیه منکم و لکن لا تبصرون</span><span class="footnote" rel="3" title="از شما به آن کس که دارد جان می‌دهد نزدیکتریم و لیکن شما نمی‌بینید سوره واقعه آیه ۸۵&quot;">*</span> و نیز فرموده: <span class="aya" rel="50_16" data-words="11-17">و نحن أقرب إلیه من حبل الورید</span><span class="footnote" rel="4" title="ما از رگ قلب به او نزدیکتریم سوره ق آیه ۱۶&quot;">*</span> و نیز فرموده: <span class="aya" rel="8_24" data-words="15-21">أن الله یحول بین المرء و قلبه</span><span class="footnote" rel="5" title="که خدا میان هر کس و قلب او حائل است سوره انفال آیه ۲۴&quot;">*</span> و مراد از قلب همان جان آدمی و نفس مدرکه او است. </p> <p>و سخن کوتاه آنکه مالک بودن خدای سبحان نسبت به بندگانش به مالکیت           <code class="page" rel="2,44"/> حقیقی، و بنده بودن بندگان برای او باعث شده که او بطور علی الاطلاق قریب و نزدیک به ایشان باشد، نزدیک‌تر از هر چیزی که با او مقایسه شود، و نیز این مالکیت باعث شده که هر تصرفی و به هر نحو که بخواهد در بندگانش بکند جایز باشد بدون اینکه دافعی و مانعی جلو تصرفاتش را بگیرد، و این جواز تصرف حکم می‌کند به اینکه خدای سبحان هر دعای دعا کننده را اجابت کند هر چه می‌خواهد باشد و با اعطا و تصرف خود حاجتش را برآورد چون مالکیت او عام و سلطنت و احاطه‌اش بر جمیع تقادیر و بدون هیچ قید و اندازه است. </p> <p>نه آن طور که یهود می‌پندارد، و می‌گوید: خدا وقتی موجودات را آفرید و در آنها تقدیر و اندازه‌گیری کرد، کارش تمام شد، و زمام تصرفات جدید از دستش بیرون شد، آنچه از ازل قضایش را رانده صورت می‌گیرد، و حتی خودش هم نمی‌تواند جلو قضای رانده شده خود را بگیرد، پس دیگر نسخ و بداء و استجابت دعا مفهومی ندارد، چون کار از ناحیه او تمام شده و از دستش در رفته. </p> <p>و نه آن طور که جماعتی از این امت پنداشته‌اند، که خدا هیچ دخل و تصرفی در اعمال بندگان خود ندارد، اینان قدریه هستند که رسول خدا ص لقب مجوس این امت به ایشان داده، و شیعه و سنی روایت کرده‌اند که فرموده: القدریة مجوس هذه الامة  قدریه مجوس این امتند.<span class="footnote" rel="1" title="سفینة البحار ج ۲ ص ۴۰۹">*</span> بلکه ملک خدای تعالی حتی بعد از راندن قضا و قدر در عالم، و حتی در اعمال بندگان هم چنان به اطلاقش باقی است، و هیچ موجودی مالک هیچ چیزی نیست مگر به تملیک و اذن او، آنچه او بخواهد و تملیک کند و اجازه وقوعش را بدهد واقع می‌شود، و آنچه او نخواهد، و تملیک نکند و اجازه وقوعش را ندهد واقع نمی‌شود، هر چند که همه عالم برای وقوع آن دست به دست هم بدهند، هم چنان که خودش فرموده: <span class="aya" rel="35_15" data-words="1-11">یا أیها الناس أنتم الفقراء إلی الله، و الله هو الغنی</span>.<span class="footnote" rel="2" title="هان ای مردم شما همه محتاجان به خدائید، و خدا به تنهایی بی‌نیاز است سوره فاطر آیه ۱۵&quot;">*</span> پس روشن شد اینکه فرموده: <span class="aya" rel="2_186" data-words="1-12">و إذا سألک عبادی عنی فإنی قریب أجیب دعوة الداع إذا دعان</span> همانطور که متعرض حکم مساله اجابت دعا است متعرض بیان علل آن نیز هست، و می‌فهماند علت نزدیک بودن خدا به بندگان همین است که دعا کنندگان بنده اویند، و علت اجابت بی‌قید و شرط دعای ایشان همان نزدیکی خدا به ایشان است، و بی‌قید و شرط بودن اجابت دعا، مستلزم بی‌قید و شرط بودن دعا است، پس تمامی دعاهایی که خدا برای اجابت     <code class="page" rel="2,45"/> آن خوانده می‌شود مستجاب است. </p> <h3> <span class="title" rel="2_186">شرط استجابت دعا و اشاره به تقسیم دعا به غریزی فطری و زبانی</span> </h3> <p> البته در اینجا نکته‌ای است که نباید از نظر دور داشت، و آن اینکه خدای تعالی وعده <span class="aya" rel="2_186" data-words="8-10">أجیب دعوة الداع</span> خود را مقید کرده به قید <span class="aya" rel="2_186" data-words="11-12">إذا دعان...</span>، و چون این قید چیزی زائد بر مقید نیست، می‌فهماند که دعا باید حقیقتا دعا باشد، نه اینکه مجازا و صورت آن را آوردن، آری وقتی می‌گوئیم:  به سخن ناصح گوش بده وقتی تو را نصیحت می‌کند، و یا عالم را در صورتی که عالم باشد احترام کن منظورمان این است که آن نصیحتی را باید گوش داد که متصف به حقیقت خیرخواهی باشد. و آن عالمی را باید احترام کرد که حقیقتا عالم باشد یعنی به علم خود عمل کند، جمله: <span class="aya" rel="2_186" data-words="11-12">إذا دعان</span> نیز همین را می‌فهماند، که وعده اجابت هر چند مطلق و بی‌قید و شرط است، اما این شرط را دارد که داعی حقیقتا دعا کند، و علم غریزی و فطریش منشا خواسته‌اش باشد، و خلاصه قلبش با زبانش موافق باشد، چون دعای حقیقی آن دعائی است که قبل از زبان سر، زبان قلب و فطرت که دروغ در کارش نیست آن را بخواهد نه تنها زبان سر، که به هر طرف می‌چرخد، به دروغ و راست و شوخی و جدی و حقیقت و مجاز. </p> <p>بهمین جهت است که می‌بینید خدای تعالی تمامی حوائج انسانی را هر چند که زبان درخواست آن را نکرده باشد سؤال نامیده، و فرموده: <span class="aya" rel="14_34" data-words="1-17">و آتاکم من کل ما سألتموه، و إن تعدوا نعمت الله لا تحصوها إن الإنسان لظلوم کفار</span><span class="footnote" rel="1" title="و آنچه را که درخواست کرده‌اید به شما داده، و اگر نعمتهای خدا را بشمارید تا به آخرش نمی‌رسید، به درستی که آدمیان ستم‌پیشه و کفرانگرند سوره ابراهیم آیه ۳۴&quot;">*</span>. که به حکم این آیه انسانها در نعمتهایی هم که نه تنها به زبان سر درخواستش را نکرده‌اند، بلکه از شمردنش هم عاجزند، داعی و سائلند، چیزی که هست به زبان فطرت و پیشین خود دعا و سؤال می‌کنند، چون ذات خود را محتاج و مستحق می‌یابند، و نیز فرموده: <span class="aya" rel="55_29" data-words="1-11">یسئله من فی السماوات و الأرض کل یوم هو فی شأن</span><span class="footnote" rel="2" title="همه آنان که در آسمانها و زمینند از او درخواست می‌کنند، هر روز او در کاری است سوره الرحمن آیه ۲۹&quot;">*</span> و دلالت این آیه بر آنچه گفتم ظاهرتر و واضح‌تر است. </p> <p>پس سؤال فطری از خدای سبحان هرگز از اجابت تخلف ندارد، در نتیجه دعائی که مستجاب نمی‌شود و به هدف اجابت نمی‌رسد، یکی از دو چیز را فاقد است و آن دو چیز همان است که در جمله: <span class="aya" rel="2_186" data-words="9-12">دعوة الداع إذا دعان</span>، به آن اشاره شده. </p> <p>اول این است که دعا دعای واقعی نیست، و امر بر دعا کننده مشتبه شده، مثل کسی که اطلاع ندارد خواسته‌اش نشدنی است، و از روی جهل همان را درخواست می‌کند، یا کسی     <code class="page" rel="2,46"/> که حقیقت امر را نمی‌داند، و اگر بداند هرگز آنچه را می‌خواست درخواست نمی‌کرد، مثلا اگر می‌دانست که فلان مریض مردنی است و درخواست شفای او درخواست مرده زنده شدن است هرگز درخواست شفا نمی‌کند، و اگر مانند انبیا این امکان را در دعای خود احساس کند، البته دعا می‌کند و مرده زنده می‌شود، ولی یک شخص عادی که دعا می‌کند از استجابت مایوس است، و یا اگر می‌دانست که بهبودی فرزندش چه خطرهایی برای او در پی دارد دعا نمی‌کرد، حالا هم که از جهل به حقیقت حال دعا کرده مستجاب نمی‌شود. </p> <p>دوم این است که دعا، دعای واقعی هست، لیکن در دعا خدا را نمی‌خواند، به این معنا که به زبان از خدا مسئلت می‌کند، ولی در دل همه امیدش به اسباب عادی یا امور وهمی است، اموری که توهم کرده در زندگی او مؤثرند. </p> <p>پس در چنین دعائی شرط دوم اذا دعان، در صورتی که مرا بخواند وجود ندارد، چون دعای خالص برای خدای سبحان نیست، و در حقیقت خدا را نخوانده چون آن خدایی دعا را مستجاب می‌کند که شریک ندارد، و خدایی که کارها را با شرکت اسباب و اوهام انجام می‌دهد، او خدای پاسخگوی دعا نیست، پس این دو طایفه از دعا کنندگان و صاحبان سؤال دعاشان مستجاب نیست، زیرا دعایشان دعا نیست، و یا از خدا مسئلت ندارند چون خالص نیستند. </p> <p>این بود خلاصه گفتار ما در دعا، و آنچه که از آیه مورد بحث استفاده کردیم، و با این بیان معانی سایر آیاتی هم‌که در باب دعا هست روشن می‌گردد مثل آیه: <span class="aya" rel="25_77" data-words="1-8">قل ما یعبؤا بکم ربی لو لا دعاؤکم</span><span class="footnote" rel="1" title="بگو اگر دعای شما نباشد پروردگار من به شما اعتنایی ندارد سوره فرقان آیه ۷۷&quot;">*</span> و آیه: <span class="aya" rel="6_40-41" data-words="1-30">قل أ رأیتکم إن أتاکم عذاب الله أو أتتکم الساعة، أ غیر الله تدعون إن کنتم صادقین، بل إیاه تدعون فیکشف ما تدعون إلیه إن شاء، و تنسون ما تشرکون</span><span class="footnote" rel="2" title="بگو به من خبر دهید: اگر عذاب ناگهانی خدا، و یا قیامت به سراغتان آید، باز هم غیر خدا را خواهید خواند؟ اگر در دعوی شرک خود راستگو باشید باید آن روز هم غیر خدا را بخوانید، در حالی که نمی‌خوانید، بلکه تنها خدا را می‌خوانید و اگر او بخواهد عذاب را از شما بر می‌دارد، آری آن روز دیگر شرک یک عمر خود را فراموش خواهید کرد سوره انعام آیه ۴۱&quot;">*</span> و آیه شریفه: <span class="aya" rel="6_63-64" data-words="1-30">قل من ینجیکم من ظلمات البر و البحر، تدعونه تضرعا و خفیة لئن أنجانا من هذه لنکونن من الشاکرین، قل الله ینجیکم منها، و من کل کرب، ثم أنتم تشرکون</span>.<span class="footnote" rel="3" title="از ایشان بپرس چه کسی‌را از ظلمت‌های خشکی وآن گاه که خدا را به تضرع و می‌خوانید، و می‌گوئید: اگر ما را از این‌نجات دهد از شکرگزاران خواهیم بود، نجات می‌بخشد، آن‌وقت خودت در پاسخ بگو: شما را از آن ورطه و از هر بلائی نجات می‌دهد، و شما دوباره شرک می‌ورزید سوره انعام آیه ۶۴&quot;">*</span>       <code class="page" rel="2,47"/> پس همه این آیات دلالت دارد بر اینکه انسان دعائی غریزی و درخواستی فطری دارد، که به زبان فطرتش از پروردگارش حاجت می‌خواهد، چیزی که هست در هنگامی که غرق نعمت و رفاه است، دلش به اسباب وابسته است، و آن اسباب را شریک پروردگارش می‌گیرد، و امر بر او مشتبه شده، خیال می‌کند که از پروردگارش چیزی نمی‌خواهد، و دعائی نمی‌کند، با اینکه از غیر خدا چیزی نمی‌خواهد، چون هر چه باشد بالآخره انسانی دارای فطرت است، و خلقت و فطرت خدا در افراد اختلاف و دگرگونی نمی‌پذیرد. </p> <p>به شهادت اینکه وقتی این سبب‌ها از کار می‌افتد و گرفتاریها روی می‌آورد، و اسباب در رفع آنها از اثر افتاده شرک موهومش و شفیعان خیالیش همه به کناری می‌روند، آن وقت می‌فهمد که جز خدا کسی بر آورنده حاجتش و جوابگوی درخواستش نیست، لذا مجددا به توحید فطریش بر می‌گردد، و همه اسباب را از یاد می‌برد، و روی دل سوی خدای کریم می‌کند و خدا هم گرفتاریش را برطرف ساخته، حاجتش را بر می‌آورد، و در سایه آسایشش می‌پروراند، تا آنکه رفته رفته خاطرش آسوده و شکمش سیر شود، دوباره بهمان وضعی که داشت یعنی سبب‌پرستی و فراموش نمودن خدا برگردد. </p> <h3> <span class="title" rel="2_186">مطلق عبادات دعا هستند</span> </h3> <p> و نیز مانند آیه شریفه: <span class="aya" rel="40_60" data-words="1-14">و قال ربکم ادعونی أستجب لکم، إن الذین یستکبرون عن عبادتی سیدخلون جهنم داخرین</span><span class="footnote" rel="1" title="و پروردگارتان فرمود: مرا بخوانید تا دعایتان رای مستجاب کنم، که آن کسانی که از عبادت من استکبار می‌کنند به زودی خوار و ذلیل به دوزخ در می‌آیند سوره مؤمن آیه ۶۰&quot;">*</span> چون که این آیه شریفه، هم دعوت به دعا می‌کند، و هم وعده اجابت می‌دهد، و هم علاوه بر این دعا را عبادت می‌خواند، و نمی‌فرماید کسانی که از دعا به درگاه من استکبار می‌کنند، بلکه به جای آن می‌فرماید کسانی که از عبادت من استکبار می‌کنند. و با این بیان خود تمامی عبادتها را دعا می‌خواند، برای اینکه اگر منظور از عبادت، تنها دعا، که یکی از اقسام عبادت است باشد ترک دعا، استحقاق آتش نمی‌آورد بلکه منظور ترک مطلق عبادت است که استحقاق آتش می‌آورد، پس معلوم می‌شود مطلق عبادت‌ها دعایند دقت بفرمائید. </p> <p>با این بیان معنای آیات دیگر هم که مربوط به این باب است روشن می‌شود، مانند آیه شریفه: <span class="aya" rel="40_14" data-words="1-5">فادعوا الله مخلصین له الدین</span><span class="footnote" rel="2" title="پس خدا رای بخوانید در حالی که دین رای برایش خالص کنید سوره مؤمن آیه ۱۴&quot;">*</span> و آیه‌ <span class="aya" rel="7_56" data-words="8-18">و ادعوه خوفا و طمعا، إن رحمت الله قریب من المحسنین</span>     <code class="page" rel="2,48"/><span class="footnote" rel="1" title="او را هم در حال ترس بخوانید، و هم در حال طمع، که رحمت خدا به نیکوکاران نزدیک است سوره اعراف آیه ۵۵&quot;">*</span> و آیه شریفه: <span class="aya" rel="21_90" data-words="16-24">و یدعوننا رغبا و رهبا، و کانوا لنا خاشعین</span><span class="footnote" rel="2" title="و ما را در حال رغبت و رهبت خوف و رجاء می‌خوانند، و در برابر ما خاشعند سوره انبیاء آیه ۹۰&quot;">*</span> و آیه شریفه: <span class="aya" rel="7_55" data-words="1-9">ادعوا ربکم تضرعا و خفیة، إنه لا یحب المعتدین</span><span class="footnote" rel="3" title="پروردگار خود را در دو حال تضرع و خفیه بخوانید، که او گردنکشان را دوست نمی‌دارد">*</span> و آیه شریفه: <span class="aya" rel="19_3" data-words="1-5">إذ نادی ربه نداء خفیا</span> تا جمله <span class="aya" rel="19_4" data-words="11-16">و لم أکن بدعائک رب شقیا</span><span class="footnote" rel="4" title="به یاد آر زکریا را، آن هنگام که پروردگار خود را پنهانی ندا کرد، که چه و چه و در آخر گفت: پروردگارا من هرگز در دعا کردن به درگاه تو کوتاهی نکرده‌ام سوره مریم آیه ۳&quot;">*</span> و آیه شریفه: <span class="aya" rel="42_26" data-words="1-11">و یستجیب الذین آمنوا و عملوا الصالحات، و یزیدهم من فضله</span><span class="footnote" rel="5" title="و خدا دعای کسانی را که ایمان دارند و عمل‌های صالح می‌کنند، مستجاب نموده، و از فضل خود بیش از آنچه می‌خواهند می‌دهد سوره شوری آیه ۲۶&quot;">*</span>. </p> <p>و آیاتی دیگر که مناسب باب دعا است، و این آیات ارکان اصلی دعا و آداب دعا کننده را که عمده‌اش اخلاص در دعا، و مطابقت قلب و زبان، و بریدگی از اسباب ظاهری، و توسل به خدای تعالی است، بیان می‌کند، و آداب دیگری را هم روایات به آن ملحق کرده، از قبیل خوف و طمع، و رغبت و رهبت، و خشوع و تضرع، و اصرار، و ذکر، و عمل صالح، و ایمان، و ادب حضور، و امثال آن. </p> <p> <span class="aya" rel="2_186" data-words="13-17">فلیستجیبوا لی و لیؤمنوا بی</span> حرف فاء که بر سر جمله آمده، مطلب را فرع و نتیجه مدلول جمله قبلی می‌کند، البته مدلول التزامی آن، و می‌فهماند حال که معلوم شد خدا به بندگانش نزدیک است، و هیچ چیزی میان او و دعای بندگانش حائل نیست، و معلوم شد که او نسبت به بندگان خود و به درخواست‌هایشان عنایت دارد، و همین خدای مهربان بندگان را دعوت به دعا می‌کند، و خلاصه حال که معلوم شد خدا دارای چنین صفتی است، پس بندگان معطل چه هستند، او را در این دعوتش اجابت کنند و به سویش رو آورند و ایمان بیاورند که خدایی است دارای چنین صفت، و یقین کنند به اینکه او نزدیک است، و دعایشان را اجابت می‌کند، تا در نتیجه شاید در دعا کردن به درگاه او موفق گردند. </p>   <p> سوره اعراف آیه 55"     <code class="page" rel="2,49"/> </p><h3>بحث روایتی‌ <span class="title" rel="2_186"> شامل روایاتی در فضیلت، و شرائط و آداب دعا </span> </h3> <p> شیعه و سنی روایت کرده‌اند که رسول خدا ص فرمود: دعا سلاح مؤمن است.<span class="footnote" rel="1" title="اصول کافی ج ۲ ص ۴۶۸">*</span> و در کتاب عدة الداعی است که در حدیث قدسی آمده: ای موسی از من آنچه احتیاج داری درخواست کن، حتی علوفه گوسفندت، و نمک خمیرت را از من بخواه.<span class="footnote" rel="2" title="عدة الداعی ص ۱۲۳">*</span> و در کتاب مکارم از آن جناب روایت کرده که فرمود: دعا از خواندن قرآن بهتر است، برای اینکه خود خدای عز و جل می‌فرماید: <span class="aya" rel="25_77" data-words="1-8">قل ما یعبؤا بکم ربی لو لا دعاؤکم</span> بگو اگر دعای شما نباشد پروردگار من هیچ اعتنایی به شما نخواهد کرد<span class="footnote" rel="3" title="مکارم الاخلاق ص ۳۸۹">*</span>، این مضمون از امام باقر و صادق ع نیز نقل شده. </p> <p>باز در کتاب عدة الداعی در روایت محمد بن عجلان، از محمد بن عبید اللَّه بن علی بن الحسین: از پسر عمویش امام صادق، از پدران بزرگوارش از رسول خدا ص روایت آورده که فرمود: زمانی خدای تعالی به بعضی از انبیایش وحی فرستاد، که به عزت و جلالم سوگند که آرزوی هر آرزومندی را که به غیر من امید ببندد مبدل به نومیدی می‌کنم، و جامه ذلت در میان مردم بر تنش می‌پوشانم، و از گشایش و فضل خودم دور می‌کنم، آیا بنده، بنده من باشد، و در شدایدش به غیر من امید ببندد با اینکه شدائد همه بدست من است و آیا به غیر من امیدوار شود، با اینکه غنی بالذات و جواد علی الاطلاق منم، و کلید همه درهای بسته به دست من است، و در خانه من به روی هر کس که بخواهد مرا بخواند باز است.  تا آخر حدیث.<span class="footnote" rel="4" title="عدة الداعی ص ۱۲۳-۱۲۴">*</span> و نیز در عدة الداعی از رسول خدا ص روایت آورده که فرمود: خدای تعالی فرموده هیچ مخلوقی دست به دامن مخلوق دیگر نمی‌شود، مگر آنکه من رشته اسباب آسمانها و اسباب زمین را علیه او قطع می‌کنم، دیگر اگر از من چیزی بخواهد عطایش نمی‌کنم، و اگر به درگاهم دعا کند دعایش را مستجاب نمی‌سازم، و هیچ مخلوقی دست به دامن خود من نمی‌شود و چشم امید از مخلوق من نمی‌پوشد مگر آنکه آسمانها و زمین را ضامن رزقش می‌کنم، آن وقت         <code class="page" rel="2,50"/> اگر دعا کند اجابت می‌کنم، و اگر حاجت بخواهد بر می‌آورم، و اگر طلب آمرزش کند او را می‌آمرزم.<span class="footnote" rel="1" title="عدة الداعی ص ۱۲۳ و ۱۲۴">*</span> </p><h3> <span class="title" rel="2_186">اخلاص در دعا به معنای ابطال اسباب عادی نیست. </span> </h3> <p> مؤلف: آنچه این دو حدیث افاده می‌کنند این است که دعا باید خالص باشد، نه اینکه سببیت اسباب وجودی عالم را که آنها را میان هر موجودی و حوائجش واسطه قرار داده ابطال کنند، چون هر انسانی می‌داند که چنین اسبابی وجود دارند اما سببیت آنها را خدا به آنها داده، نه اینکه خود آنها علت تامه‌ای باشند، که مستقل از خدای سبحان فیض را به معلول‌های خود برساند. </p> <p>توضیح اینکه انسان با فطرت خود این معنا را درک می‌کند که برای حاجتش برآرنده‌ای است، که فعلش از او تخلف نمی‌کند، و نیز درک می‌کند آنچه از سبب‌های ظاهری که وی دست به دامن آنها می‌زند سبب تام نیستند، و فعل و اثرشان از آنها تخلف می‌کند، که آن شاعر می‌گوید:  ناگهان سرکنگبین صفرا فزود. </p> <p>پس انسان این شعور و درک را دارد که آن مبدئی که سرنخ تمامی امور آنجا است، و رکنی که در تحقق و وجود هر حاجت از حوائجش بدان اعتماد و دلگرمی دارد، غیر این اسباب ظاهری است، و لازمه این درک آن است که اعتماد کامل و رکون تام به این اسباب نداشته باشد، بطوری که بکلی از آن سبب تام و حقیقی غافل بماند، و هر چیزی را مستند به سبب‌های ظاهریش بپندارد. </p> <p>آری انسان با کمترین دقت و توجه ملتفت به این نکته می‌شود، حال اگر سؤالی کند و حاجتی بطلبد و حاجتش هم برآورده گردد، از این برآورده شدن کشف می‌کند سؤالش سؤال از پروردگارش بوده، و حاجتی که داشته و از راه شعور باطنی خود آن را تشخیص داده از طریق اسباب ظاهری به درگاه پروردگارش رسیده، و از آنجا به وی افاضه شده است، و اگر همین حاجت را از سببی از اسباب ظاهری بخواهد، از کسی خواسته که شعور فطری و باطنیش حکم می‌کند به اینکه آن سبب، برآرنده حاجتش نیست، بلکه خیال می‌کرده که آن سبب برآرنده حاجتش می‌باشد، و قوه خیالیش به عللی غیر از شعور باطنی به حاجت، آن سبب را در نظرش برآرنده حاجت تصویر کرده، و این در همان مواردی است که باطن آدمی مخالف با ظاهر او است. </p> <p>مثالی که می‌توانیم در اینجا بیاوریم این است که، بسیار می‌شود انسان چیزی را دوست دارد، و به آن اهتمام می‌ورزد، تا آنکه آن را به دست می‌آورد و می‌بیند که همین   <code class="page" rel="2,51"/> محبوبش مزاحم و مضر به منافعی است که برای او مهم‌تر و محبوبتر است، ناگزیر از آن دست بر می‌دارد، و محبوب‌تر را می‌گیرد، و بسیار می‌شود که از چیزی نفرت دارد، و به خاطر حفظ منافعش از آن می‌گریزد، ولی تصادفا به همان چیز بر می‌خورد، و می‌بیند بر خلاف آنچه می‌پنداشت از منافعی که به خاطر آن از این می‌گریخت سودمندتر و بهتر است. </p> <p>کودک مریض از نوشیدن دوای تلخ می‌گریزد، و در عین اینکه طالب بهبودی خویش است، از خوردن دوا گریه می‌کند، این انسان با شعور باطنی و فطریش صحت و سلامتی را می‌خواهد، و به زبان فطرت درخواست آن را دارد، هر چند که به زبان سر و با عملش خلاف آن را درخواست می‌کند. </p> <h3> <span class="title" rel="2_186">اشاره به دو نظام در زندگی انسان: نظام فطری و نظام تخیلی</span> </h3> <p> پس معلوم می‌شود انسان در زندگیش دو نظام دارد، یک نظام به حسب فهم فطری و شعور باطنی، و نظامی دیگر به حسب تخیل، نظام فطریش از خطا محفوظ است، و در مسیرش دچار اشتباه نمی‌شود، و اما نظام تخیلیش بسیار دستخوش خبط و اشتباه می‌شود، چه بسا می‌شود که آدمی به حسب صورت خیالیش چیزی را درخواست می‌کند، و جدا می‌طلبد. و نمی‌داند که با همین سؤال و طلبش درست چیز دیگری مخالف آن می‌خواهد پس باید حدیث را به همین معنا توجیه کرد، و این همان معنایی است که از کلام علی ع که به زودی می‌آید که فرمود:  عطیه و بخشش به قدر نیت است، به چشم می‌خورد. </p> <p>و در عدة الداعی از رسول خدا ص روایت آورده که فرمود: در حالی دعا کنید که یقین به اجابتش داشته باشید.<span class="footnote" rel="1" title="عدة الداعی ص ۱۰۳ و بحار ج ۹۳ ص ۳۰۵">*</span> و در حدیث قدسی آمده: خدای تعالی فرمود: من همان جایم که ظن بنده‌ام به من آنجا است، پس بنده من نباید به غیر از خیر از من انتظاری داشته باشد، بلکه باید نسبت به من حسن ظن داشته باشد.<span class="footnote" rel="2" title="عدة الداعی ص ۱۳۲">*</span> مؤلف: علتش این است که دعا در حال نومیدی و تردد کشف می‌کند از اینکه صاحبش در حقیقت درخواستی ندارد، که بیانش گذشت، و نیز روایت شده که هرگز چیز نشدنی را از خدا نخواهید. </p> <p>و باز در کتاب عدة الداعی از رسول خدا ص روایت آورده که فرمود: در حوائج خود به درگاه خدا فزع کنید، و در ناملایمات خود به او پناهنده شوید، و به درگاهش تضرع نموده او را بخوانید، که دعا مغز عبادت است، و هیچ مؤمن نیست که خدا را بخواند مگر     <code class="page" rel="2,52"/> آنکه دعایش را مستجاب می‌کند آنهم یا به فوریت، که در نتیجه ثمره‌اش در دنیا عاید او می‌شود، و یا با مدت که در نتیجه ثمره‌اش در آخرت عایدش می‌شود، و یا حد اقل ثمره آن را به مقدار دعایش کفاره گناهانش قرار می‌دهد، البته همه اینها در صورتی است که از خدا گناه نخواهد.<span class="footnote" rel="1" title="عدة الداعی ص ۲۵ و بحار ج ۹۳ ص ۳۰۲">*</span> و در نهج البلاغه در یکی از وصایای امیر المؤمنین به فرزندش حسین ع آمده: سپس خدای تعالی کلید همه خزینه‌های غیبش را در دست خود تو قرار داد، و آن این است که به تو اجازه داد از او مسئلت کنی، با این کلید که همان دعا است هر دری از درهای نعمتهای او را بخواهی می‌توانی بگشایی، و باران رحمت او را به سوی خود ببارانی، پس هرگز دیر شدن اجابت خدا تو را نومید نسازد، که عطیه به قدر نیت است، و چه بسا اجابت دعایت بدین جهت تاخیر می‌افتد که اجرش برایت بیشتر باشد، که بزرگترین عطا همان آرزو و انتظار اجابت داشتن است، و چه بسا چیزی از خدا بخواهی و خدا آن را بتو ندهد، بلکه بهتر از آن را بدهد، حال یا در دنیا و یا در آخرت، و یا بدین جهت مستجاب نکند که خواسته است بلائی را از تو بگرداند، چون آنچه خواسته‌ای بلای جان تو است، زیرا بسیار می‌شود که از خدا چیزی بخواهی که مایه نابودی دین تو است، اگر آن حاجتت را برآورند، دینت را از دست می‌دهی، پس بر تو باد که همیشه از خدا چیزی بخواهی که جمال و زیبائیش برایت بماند، و وزر و وبالش از بین برود، نه مال، که نه تنها برای تو نمی‌ماند، بلکه تو هم برای آن نمی‌مانی.<span class="footnote" rel="2" title="نهج البلاغه رساله ۳۱">*</span> </p><h3> <span class="title" rel="2_186">معنای اینکه فرموده‌اند: عطیه به اندازه نیت است </span> </h3> <p> مؤلف: اینکه فرمود:  عطیه به مقدار نیت است منظورش این بوده که استجابت همواره مطابق دعا است، پس آنچه سائل بر حسب عقیده قلبیش و حقیقت ضمیرش از خدا می‌خواهد، خدا به او می‌دهد، نه آنچه که گفتارش و لقلقه زبانش اظهار می‌دارد، چون بسیار می‌شود که لفظ آن طور که باید مطابق با معنای مطلوب نیست، که بیانش گذشت، بنا بر این جمله مورد بحث بهترین و جامع‌ترین کلمه است برای بیان ارتباط میان درخواست و اجابت. </p> <p>و چگونه جامع‌ترین کلمه نباشد؟ با اینکه در کوتاه‌ترین عبارت موارد بسیاری از دعاهایی را که مستجاب نمی‌شود بیان کرده، که چرا نمی‌شود؟ مانند موردی که اجابت طول می‌کشد، و موردی که خیر دنیایی مسئول با خیر مهمتر دنیایی و یا آخرتی تبدیل می‌شود و مواردی که خواسته دعا کننده به صورت دیگری غیر صورتی که خواسته مستجاب می‌شود که سازگارتر به حال سائل است، چون بسیار می‌شود سائل نعمتی گوارا درخواست می‌کند، که     <code class="page" rel="2,53"/> اگر فورا به او داده شود گوارا نمی‌شود، لذا اجابتش تاخیر می‌افتد تا سائل تشنه‌تر شود، و نعمت نامبرده گواراتر گردد، چون خودش در سؤال خود قید گوارا را ذکر کرده بود، پس در حقیقت خودش خواسته که اجابتش تاخیر افتد، و همچنین مؤمن که به امر دین خود اهتمام دارد، اگر حاجتی را درخواست کند که برآورده شدن آن باعث هلاکت دین او می‌شود، و او خودش اطلاع ندارد، و خیال می‌کند برآورده شدن آن حاجت سعادت او را تامین می‌کند، در حالی که سعادت او در آخرت او است، پس در حقیقت درخواست او درخواست سعادت در آخرتش است نه دنیا، و بهمین جهت دعایش در آخرت مستجاب می‌شود نه در دنیا. </p> <p>باز در عدة الداعی از امام باقر ع روایت کرده که فرمود: هیچ بنده‌ای دست خود به سوی خدای عز و جل نمی‌گشاید. مگر آنکه خدا از رد آن بدون اینکه حاجتش داده باشد شرم می‌کند، بالآخره چیزی از فضل و رحمت خود که بخواهد در آن می‌گذارد، بنا بر این هر وقت دعا می‌کنید دست خود را برنگردانید مگر بعد از آنکه آن را به سر و صورت خود بکشید، و در خبری دیگر آمده: که به صورت و سینه خود بکشید.<span class="footnote" rel="1" title="عدة الداعی ص ۱۳۹ و بحار ج ۹۳ ص ۳۷">*</span> مؤلف: در الدر المنثور هم قریب به این معنا از عده‌ای از صحابه چون سلمان، و جابر، و عبد اللَّه بن عمر، و انس بن مالک، و ابن ابی مغیث، از رسول خدا ص مطالبی در ضمن هشت روایت آورده، و در همه آنها جمله:  دست بلند کردن آمده<span class="footnote" rel="2" title="الدر المنثور ج ۱ ص ۱۹۵">*</span> پس دیگر معنا ندارد بعضی این معنا را انکار نموده، بگویند دست بلند کردن به معنای آن است که خدا جسم است، و در آسمان قرار دارد، و خدا بزرگتر از این است که جسم باشد. </p> <p>و این سخنی است فاسد، برای اینکه حقیقت تمامی عبادتهای بدنی نشان دادن حالت قلبی، و صورت بخشیدن توجه درونی، و اظهار حقایق متعالی از ماده است در قالب تجسم، که این وضع در نماز و روزه و حج و عبادات دیگر با اجزاء و شرایط آنها به خوبی روشن است و اگر این معنا نبود اصلا عبادت بدنی تحقق نمی‌یافت. </p> <p>و یکی از آن عبادتها دعا است، و آن عبارت است از مجسم ساختن توجه قلبی، و درخواست باطنی به صورت درخواست ظاهری که ما افراد بشر در بین خود داریم، و خلاصه در برابر پروردگارمان آن حالتی را می‌گیریم، که یک انسان فقیر که خود را پست احساس می‌کند در برابر توانگری که خود را عزیز و عالی پنداشته، بخود می‌گیرد، دست خود را در مقابل او دراز نموده، گردن خود را کج می‌کند، و با حالت ذلت و تضرع حاجت خود را سؤال     <code class="page" rel="2,54"/> می‌کند، و اتفاقا در روایتی که شیخ در مجالس خود با ذکر سند از محمد بن علی بن الحسین و برادرش زید از پدر آن دو از جدشان حسین بن علی ع روایت کرده، آمده که: رسول خدا ص وقتی به دعا مشغول می‌شد دست خود را بلند می‌کرد، و مناجات و دعا می‌نمود، به حالتی که یک فقیر گرسنه در گدایی به خود می‌گیرد، و همین معنا را عدة الداعی بدون ذکر سند نقل کرده است.<span class="footnote" rel="1" title="عدة الداعی ص ۱۳۹ و بحار ج ۹۳ ص ۳۰۶">*</span> و در بحار از علی ع روایت کرده که مردی را شنید می‌گفت: بار الها پناه می‌برم به تو از فتنه، امام فرمود: معنای این دعای تو این است که خدایا پناه می‌برم به تو از مال و اولادم، چون خدای تعالی فرموده: <span class="aya" rel="64_15" data-words="1-5">إنما أموالکم و أولادکم فتنة</span><span class="footnote" rel="2" title="همانا اموال و اولاد شما فتنه است سوره تغابن آیه ۱۵&quot;">*</span> پس اگر می‌خواهی به خدا پناه ببری باید بگویی: خدایا پناه می‌برم به تو از فتنه‌های گمراه کننده.<span class="footnote" rel="3" title="و در وسائل ج ۴ کتاب دعا باب ۵۹">*</span> مؤلف: و این هم باب دیگری است در تشخیص معنای لفظ، که نظائری هم در روایات دارد، و در روایات آمده که حق در معنای هر لفظی همان معنایی است که در کلام خدای تعالی آمده، و باز از این باب است آن روایاتی که در معنای جزء و کثیر و امثال آن رسیده. </p> <p>و در عدة الداعی از امام صادق ع روایت کرده، که فرموده: خدای تعالی دعای قلبی فراموش کار را مستجاب نمی‌کند یعنی کسی که بی‌فکر و بی‌توجه قلبی دعا می‌کند.<span class="footnote" rel="4" title="بحار ج ۹۳ ص ۳۰۵">*</span> و نیز در عدة الداعی از علی ع روایت کرده که فرمود: خدا دعای قلب بازیگر را قبول نمی‌کند.<span class="footnote" rel="5" title="عدة الداعی ص ۹۷ و بحار ج ۹۳ ص ۳۱۴">*</span> مؤلف: و در این معنا روایات دیگری نیز هست، و سرش این است که در اینگونه موارد حقیقت دعا و مسئلت تحقق نمی‌یابد. </p> <p>و در کتاب دعوات تالیف راوندی آمده: که خدای تعالی در تورات به بنده خود خطاب کرده می‌فرماید: تو هر وقت بنده‌ای از بندگان مرا نفرین کنی که به خاطر ظلمی که به تو کرده، نابودش کنم، در همان وقت کسی هم هست که تو را نفرین می‌کند به خاطر ظلمی که           <code class="page" rel="2,55"/> تو به او کرده‌ای، اگر می‌خواهی هم نفرین تو را مستجاب می‌کنم، و هم نفرین او را، و اگر بخواهی استجابت نفرین هردوتان را تا روز قیامت تاخیر می‌اندازم.<span class="footnote" rel="1" title="و در بحار ج ۱۳ ص ۳۲۶">*</span> مؤلف: سر این معنا روشن است، برای اینکه وقتی کسی چیزی را به نفع خود مسئلت می‌نماید لا بد به آن راضی هم هست، و وقتی به آن راضی و خشنود باشد باید به هر چه که از هر جهت مثل آن است نیز راضی باشد، وقتی علیه ستمگر خودش نفرین می‌کند، و انتقام را می‌خواهد به خاطر اینکه ظلم کرده، باید بطور کلی از انتقام گرفتن از ستمگر راضی باشد، و آن را دوست بدارد، پس اگر خودش هم ستمگر باشد نفرین علیه ستمگرش نفرین علیه خودش هم هست، چون گفتیم او با نفرین کردنش می‌فهماند که انتقام از ستمگر را دوست می‌دارد، حال اگر این انتقام را نسبت به خودش هم دوست بدارد، که هرگز دوست نمی‌دارد، به بلائی گرفتار می‌شود که آن را برای غیر خودش درخواست کرده بود، و اگر دوست ندارد در حقیقت نفرینی و دعائی از او سر نزده، بلکه فقط گفتاری زبانی بوده و خدای تعالی در این باره فرموده: <span class="aya" rel="17_11" data-words="1-10">و یدع الإنسان بالشر دعاءه بالخیر، و کان الإنسان عجولا</span><span class="footnote" rel="2" title="انسان آنجایی که عجول است، به جای اینکه خیر خود را مسئلت کند، شر خود را می‌خواهد">*</span>. </p> <p>و در عدة الداعی روایت کرده که رسول خدا به ابی ذر فرمود: ای ابا ذر می‌خواهی کلماتی به تو بیاموزم که خدای عز و جل به وسیله آنها به تو سود رساند؟ ابو ذر می‌گوید گفتم: بله یا رسول اللَّه ص فرمود: خدا را پاس دار، تا خدا پاست بدارد، خدا را در نظر بگیر، تا همه جا او را پیش رویت ببینی، در حال رفاه و خوشی به یاد او باش، تا در حال شدت بیادت باشد، و هر وقت خواستی درخواستی کنی از خدا بکن، و چون خواستی بی‌نیاز باشی این بی‌نیازی را از راه اعتماد به خدا کسب کن، پس بدان که قلم قضا بر آنچه که تا روز قیامت خواهد شد جریان یافته، و همه را نوشته، و اگر تمامی خلائق جمع شوند تا خیری به تو برسانند که خدا برایت ننوشته، نخواهند توانست.<span class="footnote" rel="3" title="عدة الداعی ص ۹۷ و در بحار ج ۱۳ ص ۳۱۴">*</span> </p><h3> <span class="title" rel="2_186">رابطه دعا با اسباب عادی</span> </h3> <p> مؤلف: اینکه فرمود:  در حال رفاه و خوشی به یاد او باش، تا در حال شدت بیادت باشد، معنایش این است که در حال خوشی دعا کن، و خدا را فراموش مکن، تا در حال شدت همان دعایت را مستجاب کند، و فراموشت نکند، چون کسی که پروردگار خود را در حال خوشی فراموش کند، بطور قطع چنین پنداشته که اسباب ظاهری در فراهم ساختن رفاه او مستقل از   </p> <p> سوره اسراء آیه 11"   <code class="page" rel="2,56"/> خدایند، آن وقت صاحب چنین پنداری، وقتی در حال شدت پروردگار خود را می‌خواند معنای این خواندنش این است که خدای تعالی تنها در حال شدت رب و مدبر او است، و حال آنکه خدای تعالی اینطور نیست، بلکه در هر حال چه شدت و چه رخا ربوبیت دارد، در نتیجه صاحب این پندار نه در حال رفاه خدای عالم و آفریدگار خود را خوانده، و نه در حال شدت، بلکه دیگری را خوانده. </p> <p>و این معنا در بعضی روایات به زبانی دیگر آمده، مثلا در کتاب مکارم الاخلاق از امام صادق ع روایت کرده که فرمود: کسی که از پیش دعا کرده باشد هنگام نزول بلا دعایش مستجاب می‌شود، و بعضی گفته‌اند: دعا صوتی است پسندیده‌که در رسیدنش به آسمان چیزی جلوگیرش نیست، و کسی که قبل از گرفتاری دعا نکرده باشد، دعای در هنگام نزول بلایش مستجاب نمی‌شود، و ملائکه می‌گویند این صدای کیست که تا کنون نشنیده و آن را نمی‌شناسیم،  تا آخر حدیث<span class="footnote" rel="1" title="مکارم الاخلاق ص ۲۷۱">*</span>. </p> <p>و این معنا از اطلاق آیه: <span class="aya" rel="9_67" data-words="16-18">نسوا الله فنسیهم</span><span class="footnote" rel="2" title="خدا را از یاد بردند خدا هم فراموششان کرد سوره توبه آیه ۶۸&quot;">*</span>، استفاده می‌شود، و این معنا با روایاتی که می‌گوید: دعا با انقطاع از خلق رد نمی‌شود، منافات ندارد، برای اینکه مطلق شدت و بلا غیر انقطاع کامل است و از مجموع دو دسته روایات چنین بر می‌آید، آن کسی که در حال خوشی دعا ندارد، و با خدا کاری ندارد، در حال شدت هم انقطاع کامل برایش دست نمی‌دهد، باز هم که دعا کند گوشه چشمش به اسباب ظاهری است، نمی‌تواند به کلی از آنها قطع امید کند. </p> <p>و اینکه فرمود:  و چون درخواستی داشتی از خدا بخواه، و چون خواستی بی‌نیاز باشی با یاد خدا بی‌نیازی را به دست آر...، ارشاد است به اینکه وقتی می‌خواهی درخواستی بکنی، و یا کمکی بطلبی، این سؤال و استعانت را حقیقتا بکن، و سؤال و استعانت حقیقی آن است که از خدای تعالی بشود، چون اسباب عادی که در دسترس ما هست سببیتشان همه محدود به آن مقداری است که خدا برایشان مقدر کرده، نه آن طور که به نظر ما می‌رسد، و خیال می‌کنیم در مقابل خدا آنها هم سبب مستقل در تاثیرند، بلکه این اسباب تنها طریقیت و وساطت در ایصال دارند، و گرنه کار همه‌اش به دست خدای تعالی است. </p> <p>بنا بر این بر بنده خدا واجب است که در حوائج خود متوجه به جانب عزت، و باب کبریاء شود، و هرگز به هیچ یک از اسباب ظاهری رکون و اعتماد نکند، گو اینکه خدای تعالی     <code class="page" rel="2,57"/> چنین تقدیر کرده، که امور جز از راه اسباب به جریان نیفتد، و لیکن سبب هر چه باشد چیزی است که خدا سببش کرده. </p> <p>پس کلام امام دعوت به این معنا است که بندگان خدا به اسباب اعتماد نکنند، و همه اعتمادشان بر خدایی باشد که سببیت را به اسباب داده نه اینکه امام خواسته باشد مردم را به این اعتقاد هدایت کند که اسباب به کلی لغو و بی‌اثرند و هر وقت هر حاجتی دارند از غیر مجرای اسباب آن را طلب کنند، چون چنین چیزی صحیح نیست، و چنین توقعی بیجا است، چطور ممکن است امام چنین چیزی فرموده باشد، با اینکه اهل دعا در همین دعا کردنش سبب‌های زیادی به کار می‌برد، از قبیل قلب و زبان، و در راه به دست آوردن حاجت خود همه ارکان وجود خود را بکار می‌گیرد، و همه اینها سببند. </p> <p>این معنا را در انسان در نظر بگیر، که هر چه می‌کند با ابزارهای بدن خود می‌کند، اگر می‌دهد با دست می‌دهد، و اگر می‌بیند با چشم می‌بیند، و اگر می‌شنود با گوش می‌شنود، پس همین انسان اگر از خدا از کار افتادن اسباب را بخواهد مثل کسی می‌ماند که از من بخواهد چیزی به او بدهم، اما بدون دست، و یا به او بنگرم اما بدون چشم، و یا به سخنانش گوش دهم اما بدون گوش، و کسی که رکون و اعتمادش تنها به اسباب باشد نه به خدا، مثل کسی است که تمام امید و انتظارش به دست من باشد تا به سویش دراز شود، و چیزی به او بدهد، و یا همه اعتمادش به چشم من باشد تا به او بنگرد، و یا همه رکونش به گوش من باشد تا سخن او بشنود، و در عین حال به کلی از وجود من غافل باشد، معلوم است که چنین کسی غافل و دیوانه است چون ممکن نیست انسان عاقل دست و چشم و گوش را ببیند و به کلی از صاحب آن غافل باشد. از سوی دیگر باید دانست اینکه می‌گوئیم: امور تنها از مسیر اسباب جریان می‌یابد، قدرت مطلقه و غیر متناهی خدا را مقید نمی‌کند و اختیار را از او سلب نمی‌سازد، همانطور که دیدیم در انسان باعث سلب قدرت و اختیار نشد،  در عین اینکه مجبور است هر چه می‌کند به وسیله اعضای بدنی خود کند، باز هم او را موجودی مختار می‌دانیم، و این بدان جهت است که تحدید مذکور در حقیقت تحدید فعل است نه فاعل، زیرا بدون شک انسان قادر به دادن و گرفتن و دیدن و شنیدن هست، لیکن خود این اعمال جز با دست و چشم و گوش انجام نمی‌شود، پس تقید به اسباب از آن فعل است نه فاعل. </p> <p>خدای واجب تعالی هم همین طور است، او نیز قادر علی الاطلاق است، اما فعل خصوصیتی دارد که متوقف بر وجود اسباب است، مثلا زید که خود فعلی از افعال خدا است، در عین حال وقتی زید می‌شود و به وجود می‌آید آری ما دام که مشخص نشود موجود نمی‌شود، <code class="page" rel="2,58"/> انسانی است کلی که جایش تنها در ذهن است که از فلان پدر و مادر متولد شده باشد، و در فلان زمان و مکان، و در شرایطی چنین و چنان و نبودن موانعی چنین و چنان موجود شده باشد، و گرنه یا همانطور که در بین پرانتز گفتیم موجود نمی‌شود، و یا اگر بشود زید نیست، بلکه عمرو و یا فردی دیگر است، پس به وجود آوردن زید مشروط به همه این علل و شرایط هست، ولی این توقف مربوط به فعل ایجاد است، نه به خدای فاعل ایجاد دقت بفرمائید. </p> <p>و اینکه فرمود:  پس بدانکه قلم قضا بر آنچه که تا روز قیامت خواهد شد جریان یافته و همه را نوشته...، با در نظر داشتن کلمه پس که در ابتدای آن است، جمله نتیجه جمله قبلی است که فرمود:  و هر وقت خواستی درخواستی کنی از خدا بکن... و در حقیقت از قبیل ذکر علت است به دنبال معلول، و می‌خواهد بیان کند که به چه علت گفتیم اگر خواستی درخواستی کنی از خدا بکن، و معنایش این است که حوادث همه از پیش نوشته شده، و از ناحیه خدای تعالی تقدیر شده است، و در حقیقت اسباب در پیش آمدن و نیامدن آن حوادث تاثیری ندارند، پس دیگر معنا ندارد از غیر خدا چیزی درخواست کنی، و به غیر خدا خود را بی‌نیاز سازی، و اما خدای تعالی سلطنت و ملکش ثابت و دائم و مشیتش نافذ است‌ <span class="aya" rel="55_29" data-words="7-11">کل یوم هو فی شأن</span> در هر روزی کاری جدید دارد و چون معنای روایت این بود امام دنبال جمله مورد بحث فرموده:  و اگر تمامی خلق جمع شوند... </p><h3> <span class="title" rel="2_186">دعا هم از قدر است</span> </h3> <p> و یکی دیگر از اخبار مربوطه به دعا روایتی است که بسیاری از راویان آن را نقل کرده‌اند، و آن این است که امام فرمود: دعا خودش هم از قدر است. </p> <p>مؤلف: در این روایت به اشکالی که یهودیان و دیگران بر مساله دعا کرده‌اند پاسخ داده شده، و اشکال این است که آن حاجتی که با دعا در طلبش بر می‌آیند یا از قلم قضا گذشته و یا نگذشته، اگر گذشته که خودش به خودی خود موجود می‌شود، و حاجت به دعا ندارد، و اگر نگذشته هر چه هم دعا کنیم فائده ندارد، پس در هیچ یک از دو فرض دعا فائده ندارد. </p> <p>جوابی که گفتیم روایت داده این است که فرض اول که گفتیم پدید آمدن حاجت از قلم قضا گذشته، این گذشتن قلم قضا باعث نمی‌شود که ما از اسباب وجود آن بی‌نیاز باشیم، و دعا یکی از همان اسباب است که با دعا یکی از اسباب وجود آن محقق می‌شود. </p> <p>و همین است که می‌فرمایند:  دعا خود از قدر است و در این معنا روایات دیگری هم هست. </p> <p>از آن جمله در بحار از رسول خدا ص روایت کرده که فرمود: لا یرد<code class="page" rel="2,59"/> القضاء الا الدعاء قضا را رد نمی‌کند مگر دعا<span class="footnote" rel="1" title="بحار ج ۹۳ ص ۲۹۶">*</span>. </p> <p>و از امام صادق ع روایت کرده که فرمود: الدعاء یرد القضاء بعد ما ابرم ابراما دعا قضا را بعد از آنکه تا حدی حتمی شده رد می‌کند.<span class="footnote" rel="2" title="بحار ج ۹۳ ص ۲۹۵">*</span> و از امام ابی الحسن موسی ع روایت آورده که فرمود: بر شما باد دعا کردن، که دعا و درخواست از خدای عز و جل بلا را رد می‌کند هر چند که آن بلا مقدر شده قضایش رانده شده باشد، و تا مرحله اجرا جز امضای آن فاصله‌ای نمانده باشد، در همین حال هم اگر از خدای تعالی درخواست شود آن بلا را به نحوی که خود می‌داند بر می‌گرداند.<span class="footnote" rel="3" title="بحار ج ۹۳ ص ۲۹۵">*</span> و از امام صادق ع روایت شده است که فرمود: دعا قضای مبرم و حتمی را بر می‌گرداند، پس دعا بسیار کنید، که کلید همه رحمت‌ها و رستگاری‌ها و کلید برآمدن هر حاجت است، و مردم به آنچه نزد خدا دارند نمی‌رسند مگر به دعا، چون هیچ دری نیست که وقتی بسیار کوبیده شود به روی کوبنده باز نگردد.<span class="footnote" rel="4" title="بحار ج ۹۳ ص ۲۹۵">*</span> مؤلف: و در این روایت اشاره‌ای است به اصرار در دعا، و اینکه اصرار در دعا یکی از راههای استجابت آن است، سرش هم این است که دعا بسیار کردن، قلب را صفا می‌دهد. </p> <p>و از اسماعیل بن همام از ابی الحسن ع روایت کرده، که فرمود: دعای بنده خدا در خلوت و پنهانی با اینکه یک نفر است با دعای هفتاد نفر در علانیه و آشکارا برابری می‌کند. </p> <p>مؤلف: و در این کلام اشاره به این نکته است که پوشاندن دعا و سری انجام دادن آن خلوص در طلب را بهتر حفظ می‌کند. </p> <p>و در کتاب مکارم الاخلاق از امام صادق ع روایت کرده که فرمود: لا یزال دعا در پس پرده استجابت هست تا بر محمد و آل او صلوات فرستاده شود. </p> <p>و نیز از امام صادق ع نقل کرده که فرمود: کسی که قبل از خودش چهل نفر از مؤمنین را دعا کند بعد برای خود دعا کند، دعایش مستجاب می‌شود.<span class="footnote" rel="5" title="مکارم الاخلاق ص ۲۷۴">*</span> و نیز از امام صادق ع روایت کرده که در پاسخ مردی از اصحابش که گفت:           <code class="page" rel="2,60"/> دنبال اثر دو تا از آیه‌های قرآن می‌گردم پیدایش نمی‌کنم یکی آیه: <span class="aya" rel="40_60" data-words="4-6">ادعونی أستجب لکم</span> است که هر چه دعا می‌کنیم استجابتی نمی‌بینیم فرمود: یعنی می‌پنداری خدا خلف وعده می‌کند؟ عرضه داشتم: نه، فرمود: پس چی؟ عرضه داشتم نمی‌دام علتش چیست، فرمود لیکن من علتش را برایت می‌گویم، کسی که خدا را در دستوراتش اطاعت کند، آن گاه در جهتی که باید، دعا کند دعایش اجابت می‌شود، عرضه داشتم جهت دعا چیست؟ فرمود: اینکه قبل از دعا خدا را حمد و تمجید گویی، و نعمت‌هایی که به تو داده برشماری، و شکر بگزاری، و سپس بر محمد و آل او صلوات بفرستی، آن گاه گناهان خود را بیاد آورده از آنها طلب مغفرت کنی، آن گاه به دعا بپردازی، این است جهت دعا، آن گاه پرسید: آیه دوم چیست؟ عرضه داشتم: آیه شریفه: <span class="aya" rel="34_39" data-words="13-19">و ما أنفقتم من شیء فهو یخلفه</span><span class="footnote" rel="1" title="سوره سبا آیه ۳۹">*</span> است برای اینکه من انفاق می‌کنم و خلفی و اثری نمی‌بینم، فرمود: آیا می‌پنداری خدای تعالی خلف وعده می‌کند؟ عرضه داشتم: نه، فرمود: پس چی، عرض کردم: نمی‌دانم، فرمود: اگر کسی از راه حلالش کسب روزی کند، و در راه حقش انفاق نماید یک درهم انفاق نمی‌کند مگر آنکه خدا نظیر و عوض آن را به او می‌دهد.<span class="footnote" rel="2" title="بحار الانوار ج ۹۳ ص ۳۱۶">*</span> مؤلف: توجیه این حدیث و امثال آن، که در باب آداب دعا وارد شده، روشن است، برای اینکه همه می‌خواهند بنده را به حقیقت دعا و درخواست نزدیک سازند. </p> <p>و در الدر المنثور است که ابن عمر گفت: رسول خدا ص فرمود: خدا وقتی می‌خواهد دعای بنده را مستجاب کند حالت دعا به او می‌دهد. </p> <p>و نیز ابن عمر از رسول خدا ص نقل کرده که فرمود: کسی که در دعا را به رویش گشوده باشند حتما درهای رحمت را نیز به رویش گشوده‌اند. </p> <p>و در روایتی دیگر فرموده از شما کسی که در دعا به رویش باز شود درهای بهشت به رویش باز شده.<span class="footnote" rel="3" title="بحار الانوار ج ۶۹ ص ۴۰۹ حدیث ۱۱۴">*</span> مؤلف: این معنا از طرق ائمه اهل بیت ع نیز روایت شده، فرموده‌اند کسی که حالت دعایش داده باشند، اجابتش نیز داده‌اند، و معنای اینگونه احادیث از بیان گذشته ما روشن گردید. </p> <p>       <code class="page" rel="2,61"/> و نیز در الدر المنثور است که معاذ بن جبل از رسول خدا ص نقل کرده که فرمود: اگر خدا را به حق معرفت می‌شناختید، کوه‌ها در برابر دعای شما متلاشی می‌شدند.<span class="footnote" rel="1" title="بحار الانوار ج ۶۹ ص ۴۰۹ حدیث ۱۱۴">*</span> </p><h3> <span class="title" rel="2_186">سر اینکه فرمود: اگر خدا را به حق معرفت میشناختید کوه‌ها در برابر دعای شما متلاشی میشدند</span> </h3> <p> مؤلف: سرش این است که جهل به مقام حق، و سلطنت ربوبیت، و رکون و اعتماد به اسباب، رفته رفته این باور غلط را به انسان می‌دهد، که اسباب هم حقیقتا مؤثرند، و این پندار را به حدی می‌رساند که هر معلولی را مستند به علت معهود و اسباب عادی بداند، و چه بسا می‌شود که انسان از این پندار غفلت دارد، و یا اصلا چنین اعتقادی ندارد، لیکن این مقدار را معتقد است که این اسباب هر یک برای خود جایی دارد، که نمی‌شود سببی دیگر جای آن را بگیرد، مثلا ما می‌بینیم حرکت و سیر باعث نزدیکی به مقصد می‌شود، ولی با کمی پیشرفت در توحید این اعتقاد از ما زایل می‌شود، و حرکت را سبب مستقل نمی‌بینیم و می‌گوئیم مؤثر حقیقی خدا است، و حرکت جنبه واسطگی را دارد، ولی این اعتقاد بر ایمان می‌ماند که درست است مؤثر حقیقی خداست ولی اینطور هم نیست که حرکت، هیچ اثر نداشته باشد، بلکه واسطه مؤثری است که چیز دیگر جای آن را پر نمی‌کند، و اگر حرکت و سیر نباشد نزدیکی به مقصد حاصل نمی‌شود. </p> <p>و سخن کوتاه آنکه ما معتقدیم مسببات از اسباب خود تخلف نمی‌کنند، هر چند که اسباب در حقیقت سبب واقعی نباشند، و تاثیر واقعی از آن خدای مسبب الاسباب باشد، و اسباب تنها جنبه وساطت داشته باشند و این اعتقاد توهمی است که علم به مقام خدای سبحان آن را نمی‌پذیرد، چون با سلطنت تامه الهیه منافات دارد،  علم به مقام خدای سبحان می‌گوید درست است که خدای تعالی چنین مقرر کرده که مثلا در هنگام تحقق سیر و حرکت، نزدیکی به مقصد نیز محقق شود، و در هنگام وجود آتش حرارت نیز پیدا گردد، ولی چنین هم نیست که تنها وقتی آتش بود حرارت هم باشد، و یا وقتی آتش بود حرارت و سوزاندن هم حتمی باشد و خلاصه خدای تعالی با به کار انداختن نظام اسباب و مسببات قدرتش محدود نشده بلکه هم چنان قدرتش مطلقه است، می‌تواند واسطه‌ها را از وساطت بیندازد و اثر را بدون فلان واسطه ایجاد کند، هم چنان که در مورد معجزات می‌بینیم آتش هست اما نمی‌سوزاند، و یا خوردن نیست ولی سیری و سیرابی هست. </p> <p>و همین توهم باعث شده که خیال کنیم تخلف مسببات از اسباب عادیه محال است، هر جا جسم هست سنگینی و سقوط نیز هست، هر جا حرکت هست نزدیکی به مقصد نیز هست، هر جا خوردن و نوشیدن هست سیری و سیرابی هم هست و مانند اینها، در حالی که در بحث   <code class="page" rel="2,62"/> اعجاز گفتیم درست است که ناموس علیت و معلولیت و به عبارتی دیگر وساطت اسباب میان خدای سبحان و میان مسببات حق است، و گریزی از آن نیست، و اما این ناموس باعث نمی‌شود که ما حدوث حوادث را منحصر در صورتی بدانیم که اسبابش مهیا باشد، بلکه بحث عقلی و نظری و همچنین کتاب و سنت در عین اینکه اصل واسطگی اسباب را اثبات می‌کند، انحصار آنها را انکار می‌نماید، بلکه در این بین، امور محال که عقل تحقق آنها را محال می‌داند، از محل بحث ما خارجند چون چیزی که ممکن الوجود نیست، بلکه ممتنع الوجود است، فرض تعلق گرفتن قدرت خدا به ایجاد آن، فرض ممکن الوجود شدن آن است، و ممتنع الوجود ممکن الوجود نمی‌شود. </p> <p>حال که این معنا روشن گردید، می‌گوئیم: علم و ایمان به خدا ما را وادار می‌کند تا معتقد شویم به اینکه آنچه محال ذاتی نیست و عادت آن را محال نمی‌داند دعای در مورد آن مستجاب است، که قسمت عمده از معجزات انبیا هم مربوط بهمین استجابت دعا است. </p> <p>و در تفسیر عیاشی از امام صادق ع روایت آورده که در ذیل جمله: <span class="aya" rel="2_186" data-words="13-17">فلیستجیبوا لی و لیؤمنوا بی</span> فرموده: یعنی ایمان بیاورند که من قادر هستم آنچه می‌خواهند به ایشان بدهم.<span class="footnote" rel="1" title="تفسیر عیاشی ج ۱ ص ۸۳">*</span> و در مجمع البیان می‌گوید: از امام صادق ع روایت شده که فرمود: معنای <span class="aya" rel="2_186" data-words="15-17">و لیؤمنوا بی</span> این است که این معنا را محقق و ثابت کنند، که من می‌توانم خواسته آنان را بدهم و در معنای جمله: <span class="aya" rel="2_186" data-words="18-19">لعلهم یرشدون</span> فرموده: یعنی شاید به اعتقاد حق برسند، و به سوی آن راه یابند.<span class="footnote" rel="2" title="مجمع البیان ج ۱ ص ۲۷۸">*</span>     <code class="page" rel="2,63"/> </p>
