<h3 class="ayas">سوره الأنفال آیه‌های ۶۷ تا ۷۱</h3><code class="section" rel="8_67-71"/><h3>ترجمه آیات</h3> <p> <span class="trans" rel="8_67">هیچ پیغمبر را نمی‌سزد و روا نیست که برایش اسیرانی باشد تا آن زمانی که (دینش) در زمین مستقر گردد، شما سود (مادی) دنیا را در نظر دارید (ولی) خدا آخرت را می‌خواهد و خداوند مقتدری است شایسته‌کار.  «۶۷» </span><span class="trans" rel="8_68">اگر آن قضایی که خداوند قبلا رانده است نبود هر آینه در آنچه گرفتید عذاب بزرگی بشما می‌رسید.  «۶۸» </span><span class="trans" rel="8_69">پس بخورید (و تصرف کنید) در آنچه غنیمت برده‌اید حلال و طیب، و از خدا بپرهیزید که خدا آمرزنده رحیم است.  «۶۹» </span><span class="trans" rel="8_70">هان ای پیغمبر بگو به آن اسیرانی که در دست تو (اسیر) اند: اگر خداوند در دلهای شما خیر را سراغ می‌داشت بهتر از آنچه (مسلمانان) از شما گرفتند به شما می‌داد و شما را می‌آمرزید و خداوند آمرزنده رحیم است.  «۷۰» </span><span class="trans" rel="8_71">و اگر بنا دارند به تو خیانت کنند (تازگی ندارد) قبلا هم خدا را خیانت کرده بودند و او (تو را) <code class="page" rel="9,177"/> برایشان مسلط کرد و خداوند دانای شایسته‌کار است «۷۱» </span></p>         <h3>بیان آیات</h3> <p> خداوند در این آیات مسلمانانی را که در جنگ بدر شرکت داشتند بدین جهت مورد عتاب قرار داده که از کفار اسیرانی گرفتند و آن گاه از رسول خدا (ص) درخواست کردند که به قتل آنان فرمان ندهد، و در عوض خونبها از آنان بگیرد و آزادشان سازد تا بدین وسیله نیروی مالی آنان علیه کفار تقویت یافته و نواقص خود را اصلاح کنند. هر چند خداوند بشدت مسلمانان را عتاب کرد ولی پیشنهادشان را پذیرفت و تصرف در غنیمت را که شامل خونبها نیز می‌شود برایشان مباح کرد. </p> <p>و در آخر آیات بیانیست که گویا کفار را تطمیع نموده و در صورتی که مسلمان شوند وعده نیک می‌دهد، و اگر بخواهند به رسول خدا (ص) خیانت کنند خداوند از آنان بی نیاز است. </p> <p> <span class="aya" rel="8_67" data-words="1-11">ما کان لنبی أن یکون له أسری حتی یثخن فی الأرض...</span> کلمه <em>أسر</em> بطوری که گفته‌اند به معنای این است که مرد جنگی حریف خود را دستگیر کرده و ببندد، و شخص مشدود (بسته) شده را <em>اسیر</em> گویند و جمعش <em>أسری</em> و  <em>إسراء</em> و <em>أساری</em> و <em>اساری</em> می‌آید. و بعضی گفته‌اند کلمه <em>أساری</em> جمع جمع است. </p> <p>و بنا بر این کلمه <em>السبی</em> موردش عمومی‌تر از کلمه <em>الاسر</em> است برای اینکه سبی شامل دستگیر کردن اطفال دشمن نیز می‌شود بخلاف <em>اسر</em> که چون دستگیر کردن اطفال احتیاجی به بستن ندارد شامل آن نمی‌شود. </p> <p>کلمه <em>ثخن</em> -به کسر اول و فتح دوم-به معنای غلظت و بی رحمی است، و اینکه می‌گویند: اثخنته الجراح و اثخنه المرض به همین معنا است. راغب در مفردات می‌گوید:  ثخن الشی‌ء فهو ثخین معنایش این است که فلان چیز غلیظ شد بطوری که روان و جاری نشد، و نتوانست به رفتن ادامه دهد، و لذا در باره کسی که با زدن و یا توهین کردن از ادامه کارش بازداشته‌ای بطور کنایه می‌گویی: اثخنته ضربا و استخفافا ، و از همین باب است که خدای تعالی فرموده: <span class="aya" rel="8_67" data-words="1-11">ما کان لنبی أن یکون له أسری حتی یثخن فی الأرض</span> و نیز فرموده: <span class="aya" rel="47_4" data-words="7-11">حتی إذا أثخنتموهم فشدوا الوثاق</span><span class="footnote" rel="1" title="مفردات راغب ماده &lt;em&gt;ثخن&lt;/em&gt;">*</span> که در آیه اولی منظور از <em>اثخان</em> رسول ( ص) در زمین   <code class="page" rel="9,178"/> این است که دینش در بین مردم بطوری مستقر شود که گویی چیزی است که از شدت غلیظی منجمد شده و بعد از دورانی که رقیق و روان بود و بخاطر روان بودنش هر آن خوف زوالش می‌رفت ماسیده و پا بر جا شده است. </p> <p><span class="phrase">کلمه <em rel="fa_8_67_13-13" data-sentence="5:151">عرض</em> به معنای چیزی است که بر چیز دیگری عارض شود، و زود هم از بین برود، و از همین جهت است که لذائذ دنیایی را <em rel="fa_8_67_13-13" data-sentence="163:35">عرض</em> نامیده‌اند، چون زود از بین می‌رود.</span> و <span class="phrase">کلمه <em rel="fa_8_69_4-4" data-sentence="5:217">حلال</em> وصفی است از ماده <em>حل</em> که مقابل <em>عقد</em> و <em>حرمت</em> است و از این جهت حلال را حلال می‌گویند که قبل از حلال شدنش گویا گره خورده بود و مردم از او محروم بودند بعدا که حلال شد گویا در حقیقت گره‌اش گشوده شد.</span> و <span class="phrase">اما کلمه <em rel="fa_8_69_5-5" data-sentence="9:42">طیب</em> قبلا گذشت که به معنای سازگاری با طبع است.</span> </p> <h3> <span class="title" rel="8_67 8_68 8_69 8_70 8_71">اختلاف مفسرین در تفسیر آیاتی که به جهت اسیر گرفتن کفار در جنگ بدر، مؤمنین را مورد عتاب قرار داده</span> </h3> <p> مفسرین در تفسیر این آیات اختلاف کرده‌اند، لیکن همه اتفاق دارند بر اینکه نزولشان بعد از واقعه بدر اتفاق افتاده، و شرکت کنندگان در جنگ بدر را مورد عتاب قرار داده و غنیمت را برای آنان مباح می‌کند. </p> <p>و اما جهت اختلاف ایشان و مایه اختلافشان روایات مختلفی است که در سبب نزول و معانی جملات آیات مذکور وارد شده، و اگر قائل شویم به اینکه سند همه روایات صحیح است آن گاه در مضمون آنها تامل کنیم خواهیم فهمید که چه بی بند و باری عجیبی در نقل روایات به معنا بکار رفته، تا آنجا که می‌بینیم دو روایت آن قدر با هم اختلاف مضمون دارند که گویی دو خبر متعارضند. </p> <p>و بخاطر اختلاف همین روایات است که تفسیر آیات مختلف شده، یکی ظهور در این دارد که عتاب و تهدید آیات متوجه به رسول خدا (ص) و مؤمنین هر دو است، دیگری در اینکه متوجه آن حضرت و مؤمنین بغیر از عمر است، و یا به غیر از عمر و سعد بن معاذ است و یا متوجه تنها مؤمنین است به غیر رسول خدا (ص) و یا متوجه یک نفر معین و یا اشخاصی است که در مشورتی که رسول خدا (ص) با ایشان کرد رأی دادند به اینکه از اسیران فدیه گرفته شود. </p> <p>و بعضی دیگر قائل شده‌اند به اینکه عتاب در آیات راجع به این است که چرا فدیه گرفتند، و یا چرا غنیمت را قبل از آنکه از جانب خدا مباح شود حلال شمردند، و در این صورت پیغمبر (ص) نیز مورد عتاب خواهد بود، چون ایشان ابتداء کرد به اینکه با مردم در باره فدیه مشورت کند، و این حرف درست نیست برای اینکه مسلمین بعد از نزول این آیات فدیه گرفتند نه پیش از آن تا مستوجب عتاب شوند، و رسول خدا (ص) هم أجل از این<code class="page" rel="9,179"/> است که در باره‌اش احتمال رود که چیزی را قبل از اذن خدا و وحی آسمانی حلال کند، و حاشا بر ساحت مقدس خدای سبحان که پیغمبرش را به عذابی عظیم تهدید کند، چون در شان او نیست که بدون جرم عذاب بفرستد، در حالی که او خودش پیغمبرش را معصوم از گناهان کرده، و معلوم است که عذاب عظیم جز بر گناه عظیم نازل نمی‌شود. و اینکه بعضی گفته‌اند مقصود از این گناه گناهان صغیره است درست نیست. </p> <h3> <span class="title" rel="8_68 8_69 8_67 8_70 8_71">آنچه سزاوار است در تفسیر آیات مذکوره گفته شود</span> </h3> <p> پس آنچه سزاوار است که در تفسیر این آیات گفته شود این است که: سنت جاری در انبیای گذشته این بوده که وقتی با دشمنان می‌جنگیدند و بر دشمن دست می‌یافتند، آنها را می‌کشتند و با کشتن آنان از دیگران زهر چشم می‌گرفتند تا کسی خیال جنگ با خدا و رسولش را در سر نپروراند. و رسم آنان نبود که از دشمن اسیر بگیرند و سپس بر اسیران منت نهاده و یا پول گرفته و آزادشان سازند، مگر بعد از آنکه دینشان در میان مردم پایگیر می‌شد که در این صورت اسیر را نمی‌کشتند و با منت نهادن و یا گرفتن بهاء آزاد می‌کردند، هم چنان که در خلال آیاتی که به رسول خدا (ص) وحی می‌شد بعد از آنکه کار اسلام بالا گرفت و حکومتش در حجاز و یمن مستقر گردید این آیه نازل شد: <span class="aya" rel="47_4" data-words="1-17">فإذا لقیتم الذین کفروا فضرب الرقاب حتی إذا أثخنتموهم فشدوا الوثاق فإما منا بعد و إما فداء</span><span class="footnote" rel="1" title="پس هر گاه رسیدید به کسانی که کفر ورزیدند پس گردنها (شان) را بزنید تا زمانی که (از کثرت جراحات) سنگین و خسته‌شان کنید آن گاه محکم ببندید پس بعد از آن یا منت نهاده (و رهاشان سازید) و یا فدیه بگیرید و آزاد کنید سوره محمد (ص) آیه ۴">*</span> و گرفتن اسیر و آزاد کردنش را تجویز کرد. </p> <p>و بطوری که از سیاق کلام در آیه اولی از آیات مورد بحث برمی‌آید عقاب در آن راجع به گرفتن اسیر است. هم چنان که جمله‌ <span class="aya" rel="8_68" data-words="7-11">لمسکم فیما أخذتم عذاب عظیم</span> که در آیه دومی است نیز شاهد این معنا است، چون می‌فرماید: عذاب عظیم برای گرفتن شما است و آنچه مسلمین در موقع نزول این آیات گرفته بودند اسیر بود، نه بهای اسیر. پس اینکه بعضی احتمال داده‌اند عقاب راجع به مباح شمردن بهاء و یا گرفتن آن باشد صحیح نیست. </p> <p>بلکه جمله بعدیش که می‌فرماید: <span class="aya" rel="8_69" data-words="1-12">فکلوا مما غنمتم حلالا طیبا و اتقوا الله إن اللهغفور رحیم</span> از آنجایی که ابتداء شده است به فاء تفریع و فاء تفریع می‌رساند که این جمله متفرع بر جمله قبلی است، خود شهادت می‌دهد بر اینکه منظور از <em>غنیمت</em> معنایی است عمومی‌تر از بهای اسیر، و دلالت دارد بر اینکه مسلمین از رسول خدا (ص) درخواست کرده   <code class="page" rel="9,180"/> بودند اسیران را نکشد، و در عوض از ایشان بهاء دریافت بدارد، هم چنان که در آیه اول سوره از آن حضرت از انفال پرسیده و یا درخواست کرده بودند که انفال را به ایشان بدهد، و با این حال چطور تصور می‌شود مسلمانان از آن حضرت انفال بخواهند و در عین حال درخواست گرفتن بهاء نکنند، با اینکه بطوری که از روایات برمی‌آید بهای اسیران بالغ بر دویست و هشتاد هزار درهم می‌شد. </p> <p>بنا بر این شواهد، یقینا مسلمانان از آن حضرت درخواست کرده‌اند که غنیمت جنگی را به ایشان بدهد و اسیران را هم در مقابل گرفتن بهاء آزاد سازد، و خداوند نخست ایشان را در اصل گرفتن اسیر عتاب و ملامت نمود و در آخر آنچه را که بدان منظور اسیر گرفتند که همان فدیه باشد برای ایشان مباح گردانید، نه اینکه رسول خدا (ص) در مباح شمردن فدیه با آنان شرکت کرده باشد، و یا در کشتن اسیر و آزاد کردن و فدیه گرفتن با مسلمین مشورت کرده باشد، تا در نتیجه آن جناب نیز مورد عتاب واقع شده باشد. </p> <p>از جمله شواهدی که در الفاظ آیه است و دلالت دارد بر اینکه رسول خدا  (ص) مورد این عتاب نیست، این است که عتاب در آیه مربوط به گرفتن اسیر است، و هیچ اشاره‌ای به این معنا ندارد که رسول خدا (ص) با مسلمین مشورت کرده و یا در گرفتن اسیر راضی بوده، و در هیچ روایتی هم نیامده که آن حضرت قبل از جنگ سفارش کرده باشد به اینکه اسیر بگیرند، و یا دلالت داشته باشد بر اینکه آن حضرت به این امر راضی بوده، بلکه گرفتن اسیر خود یکی از قواعد جنگی مهاجرین و انصار بوده، که وقتی بر دشمن ظفر می‌یافتند از ایشان اسیر گرفته و اسیران را برده خود می‌کردند و یا فدیه گرفته و آزادشان می‌ساختند، حتی در تاریخ آمده که مهاجر و انصار خیلی سعی داشتند در اینکه اسیر بیشتری به چنگ آورند، حتی اسیر خود را می‌گرفتند و محافظت می‌کردند از اینکه مبادا یک مسلمان دیگری به او آسیبی برساند و در نتیجه از قیمتش کاسته گردد، جز علی بن ابی طالب (ع) که در این جنگ بسیاری را کشت و هیچ اسیر نگرفت. </p> <p><span class="phrase">بنا بر این، معنای آیات مورد بحث این می‌شود که: <span class="aya" rel="8_67" data-words="1-3">ما کان لنبی</span> در سنتی که خداوند در میان پیغمبرانش جاری کرده سابقه ندارد <span class="aya" rel="8_67" data-words="4-7">أن یکون له أسری</span> که پیغمبر اسیری گرفته باشد، و حق داشته باشد که با گرفتن اسیر مالی به دست آورد <span class="aya" rel="8_67" data-words="8-9">حتی یثخن</span> مگر بعد از آنکه آئینش <span class="aya" rel="8_67" data-words="10-11">فی الأرض</span> در زمین پایگیر شده باشد <em rel="fa_8_67_12-12" data-sentence="489:616">تریدون</em> آری شما گروه مسلمانان که در واقعه بدر حاضر شده‌اید-اگر خطاب بطور عموم آمده برای این است که اکثر شرکت کنندگان در این جنگ در پیشنهاد فدیه گرفتن شرکت داشته‌اند-منظورتان‌ <span class="aya" rel="8_67" data-words="13-14">عرض الدنیا</span> متاع پشیز و ناپایدار<code class="page" rel="9,181"/> دنیا است، <span class="aya" rel="8_67" data-words="15-18">و الله یرید الآخرة</span> و منظور خدا آخرت است که دینی تشریع کرده و به قتال با کفار امر فرموده <em>و اللَّه</em> خداوند در این سنتی که در کلامش از آن خبر داد <em rel="fa_8_67_21-21" data-sentence="1057:94">عزیز</em> غالبی است که هرگز مغلوب نمی‌شود <em>حکیم</em> و در احکامی که تشریع می‌کند بیهوده‌گری نمی‌کند.</span> <code class="aya" rel="8_68"/> <span class="aya" rel="8_68" data-words="1-6">لو لا کتاب من الله سبق</span> اگر نبود آن قضایی که از ناحیه خدا رانده شده که شما را به عذاب هلاک نکند-اگر در اینجا بیان نکرد که آن قضاء چه بوده برای این است که در مقام عتاب، مبهم گویی مناسب‌تر است چون باعث می‌شود ذهن شنونده احتمال هر گونه خطری را بدهد، بخلاف وقتی که بطور روشن تهدید کند و عذاب را اسم ببرد، که در این صورت شنونده نسبت به آن بی اعتنایی خواهد کرد- <span class="aya" rel="8_68" data-words="7-9">لمسکم فیما أخذتم</span> یعنی در اسیر گرفتنتان، چون قبل از نزول این آیات فدیه و غنیمت نگرفته بودند، و از حلال بودن آن صحبتی به میان نیامده بود <span class="aya" rel="8_68" data-words="10-11">عذاب عظیم</span>. این تعبیر همانطور که گفتیم دلالت دارد بر بزرگی گناه، چون گناه بزرگ است که مستلزم عذاب بزرگ می‌شود. <code class="aya" rel="8_69"/> <span class="aya" rel="8_69" data-words="1-3">فکلوا مما غنمتم</span> از آنچه غنیمت گرفته‌اید بخورید و در آن تصرف کنید چه آن اموالی که از مشرکین به دستتان آمده و چه آن فدیه‌ای که از ایشان می‌گیرید <span class="aya" rel="8_69" data-words="4-5">حلالا طیبا</span> در حالی که حلال و پاکیزه است، چون خدا مباحش کرده. <span class="aya" rel="8_69" data-words="6-12">و اتقوا الله إن الله غفور رحیم</span> این جمله بیان علت جمله‌ <span class="aya" rel="8_69" data-words="1-3">فکلوا مما غنمتم...</span> است و معنایش این است که از آنچه غنیمت گرفته‌اید بخورید که ما شما را آمرزیدیم و به شما ترحم کردیم. ممکن هم هست بیان علت همه مطالب گذشته باشد، و در نتیجه حاصل معنا این باشد که: نه تنها خدا شما را عذاب نکرد بلکه آن را برایتان مباح هم نمود چون او آمرزنده رحیم است. </p> <p><code class="aya" rel="8_70"/> <span class="aya" rel="8_70" data-words="1-9">یا أیها النبی قل لمن فی أیدیکم من الأسری...</span> تعبیر از اسیر به آنچه در دست‌های شما است تعبیر استعاره‌ای است، و کنایه است از تمام تسلطی که شخص بر برده خود دارد، چون برده مثل چیزیست که در دست انسان باشد که آن را به هر طرف بخواهد می‌چرخاند. </p> <p> <span class="aya" rel="8_70" data-words="10-15">إن یعلم الله فی قلوبکم خیرا</span> -این جمله کنایه است از ایمان و یا پیروی حق که ایمان ملازم آن است، چون خداوند در این آیه وعده مغفرت به کفار می‌دهد، و معلوم است که مغفرت با کفر نمی‌سازد هم چنان که فرموده: <span class="aya" rel="4_48" data-words="1-14">إن الله لا یغفر أن یشرک به و یغفر ما دون ذلک لمن یشاء</span><span class="footnote" rel="1" title="خداوند این گناه را که به او شرک بورزند نمی‌آمرزد و پائین‌تر از آن را (هر چه باشد) از هر که بخواهد می‌آمرزد  (نساء آیه ۴۸)">*</span>   <code class="page" rel="9,182"/> بنا بر این، معنای آیه این می‌شود که: ای پیغمبر بگو به آن کسانی که در دست شمایند و آن اسیرانی که شما بر آنان تسلط یافته‌اید و از ایشان فدیه گرفته‌اید اگر چنانچه در دلهایتان ایمان به خدا وجود می‌داشت، و خداوند این معنا را از شما معلوم کرده بود-هر چیزی که برای او معلوم باشد قطعا وجود دارد-بشما چیزهایی میداد که از آن فدیه که مسلمانان از شما گرفته‌اند بهتر بود، و شما را می‌آمرزید که خدا آمرزنده رحیم است. </p> <p><code class="aya" rel="8_71"/> <span class="aya" rel="8_71" data-words="1-11">و إن یریدوا خیانتک فقد خانوا الله من قبل فأمکن منهم...</span> وقتی گفته می‌شود: <em>امکنه منه</em> معنایش این است که او را بر فلانی مسلط کرد و قدرت داد، و اگر در بار اول فرمود: اگر بخواهند تو را خیانت کنند و در بار دوم فرمود: خدا را قبلا خیانت کرده بودند جهتش این است که اگر مقصود کفار از فدیه دادن و آزاد شدن این باشد که زنده بمانند و بار دیگر دست بدست یکدیگر دهند و علیه اسلام قیام کنند پس در حقیقت به رسول خدا (ص) خیانت کرده‌اند، و اما خیانتی که قبلا به خدا کرده‌اند مقصود از آن همان کفری است که می‌ورزیده‌اند و سعی و کوشش و کید و مکری است که در خاموش کردن نور خدا به کار می‌برده‌اند. </p> <p>بنا بر این، معنای آیه چنین می‌شود: اگر به خدا ایمان آورند و ایمان به خدا در دلهایشان جایگیر شود خداوند، نعمتی به آنان می‌دهد که از آنچه مسلمین از ایشان گرفته‌اند بهتر است و ایشان را می‌آمرزد، و اگر می‌خواهند بتو خیانت کنند، و دوباره به همان عناد و مفسده‌جویی سابقشان برگردند تازگی ندارد، برای اینکه قبلا هم نسبت به خدا خیانت می‌ورزیدند، و خداوند تو را بر ایشان مسلط کرد، و او باز هم قادر است بر اینکه بار دیگر تو را بر ایشان ظفر دهد و خدا دانای به خیانت ایشان است اگر خیانت کنند، و در مسلط کردن تو بر ایشان حکیم است. </p> <h3>بحث روایتی‌ <span class="title" rel="8_67 8_70 8_68 8_69 8_71"> (روایاتی در مورد اسیر گرفتن، مشرکین در جنگ بدر و فدیه گرفتن از آنها، در ذیل آیات مربوطه) </span> </h3> <p> در مجمع البیان در ذیل آیه‌ <span class="aya" rel="8_67" data-words="1-7">ما کان لنبی أن یکون له أسری...</span>، می‌گوید: کشته شدگان از مشرکین در روز جنگ بدر هفتاد نفر بودند، از این هفتاد نفر بیست و هفت نفر را امیر المؤمنین (ع) به قتل رسانید<span class="footnote" rel="1" title="و بطوری که از روایات برمی‌آید حتی یک نفر را هم اسیر نگرفت">*</span>. اسیران این جنگ نیز هفتاد نفر بودند، و از یاران رسول خدا (ص) یک نفر هم اسیر نشد. مسلمانان اسیران را جمع‌آوری نموده و همه   <code class="page" rel="9,183"/> را با یک طناب بستند و پیاده به راه انداختند. و از یاران رسول خدا (ص) نه نفر کشته شدند که یکی از آنها سعد بن خیثمه بود که از نقباء اوس بود. </p> <p>و از محمد بن اسحاق روایت می‌کند که گفت: از مسلمانان در روز جنگ بدر یازده نفر بدرجه شهادت رسیدند، چهار نفر از قریش و هفت نفر از انصار، و بعضی گفته‌اند هشت نفر از انصار، و از لشکر کفار چهل و چند نفر به قتل رسیدند<span class="footnote" rel="1" title="و این عده همانها هستند که علماء تاریخ اسامیشان را ضبط کرده‌اند مگر آنهایی که به اسامیشان دست نیافته‌اند">*</span>. </p> <p>و از ابن عباس نقل کرده که گفت: بعد از آنکه روز بدر بپایان رسید رسول خدا  (ص) در حالی که اسیران در بند بودند در اوایل شب (که همه لشکریانش بخواب رفتند خودش) بخواب نرفت، سبب را پرسیدند، فرمود: ناله عمویم عباس را که در بند است می‌شنوم (لذا خواب بچشمانم نمی‌رود). مسلمین عباس را از بند آزاد کردند، او ساکت شد و رسول خدا (ص) بخواب رفت. </p> <p>و از عبیده سلمانی از رسول خدا (ص) روایت کرده که در روز بدر در باره اسیران به اصحاب خود فرمود: اگر می‌خواهید ایشان را به قتل برسانید، و اگر میل دارید می‌توانید از ایشان فدیه بگیرید و در عوض به عدد نفرات ایشان از شما کشته شوند، و عده نفرات اسیران هفتاد نفر بودند. اصحاب عرض کردند فدیه می‌گیریم و با آن زندگی می‌کنیم و خود را برای مقابله با دشمنان مجهزتر می‌سازیم هر چند به عدد نفرات آنان از ما کشته شوند. عبیده راوی حدیث می‌گوید: آری اصحاب رسول خدا (ص) هر دو خیر را خواستند (هم خیر دنیا و هم خیر آخرت را<span class="footnote" rel="2" title="لکن کلام خود خدای تعالی که در عتاب اصحاب فرمود: &lt;span class=&quot;aya&quot; rel=&quot;۸_۶۷&quot; data-words=&quot;۱۲-۱۴&quot;&gt;تُرِیدُونَ عَرَضَ اَلدُّنْیا&lt;/span&gt; عبیده را در گفتارش تخطئه می‌کند">*</span> و همانطور که رسول خدا (ص) پیش بینی کرده بود) در جنگ احد از مسلمانان هفتاد نفر کشته شدند. </p> <p>و از کتاب علی بن ابراهیم نقل می‌کند که: وقتی رسول خدا (ص) به قتل نضر بن حارث و عقبة بن ابی معیط فرمان داد انصار ترسیدند از اینکه آن حضرت همه اسیران را به قتل برساند. عرض کردند یا رسول اللَّه ما هفتاد نفر از ایشان را که همه فامیل تو بودند کشتیم آیا می‌خواهی به کلی نسبشان را قطع کنی؟ آن گاه با اینکه غنیمت‌هایی را که از لشکر قریش به دست آورده بودند همه را گرفته بودند پیشنهاد کردند که از اسیران فدیه گرفته     <code class="page" rel="9,184"/> شود، لذا این آیه نازل شد: <span class="aya" rel="8_67" data-words="1-7">ما کان لنبی أن یکون له أسری...</span>، و رسول خدا  (ص) پیشنهادشان را امضاء فرمود. </p> <p>در این جنگ فدیه اسیران اکثرش چهار هزار درهم و اقلش هزار درهم بود، لذا قریش هر کدام قدرت مالی بیشتری داشت فدیه بیشتری برای آزاد کردن اسیر خود فرستاد و هر که کمتر داشت کمتر. از جمله کسانی که برای آزادی اسیر خود فدیه فرستاد زینب دختر رسول خدا  (ص) و همسر ابی العاص بن ربیع بود که برای آزاد شدن شوهرش قلاده‌های خود را فرستاد و این قلاده‌ها جزو جهیزیه‌ای بود که مادرش خدیجه کبری (ع) به او داده بود، و از طرفی ابو العاص خواهرزاده خدیجه بود، لذا وقتی چشم رسول خدا (ص) به آن قلاده‌ها افتاد فرمود: خدا رحمت کند خدیجه را این قلاده‌ها را او به عنوان جهیزیه به زینب داده بود، آن گاه دستور داد ابو العاص را آزاد کردند به شرطی که همسرش زینب را نزد آن حضرت بفرستد و با آمدنش به نزد آن جناب مخالفت نکند، ابو العاص عهد بست که چنین کند و به عهد خود وفا کرد. </p> <p>و نیز می‌گوید: روایت شده که رسول خدا (ص) میل نداشت فدیه بگیرد، بحدی که سعد بن معاذ آثار کراهت را از رخساره آن حضرت مشاهده کرد، و به عرض رسانید که این اولین جنگی است که ما با گروه مشرکین کرده‌ایم و من چنین مصلحت می‌دانم که یک نفر از ایشان را زنده نگذاریم و با کشتن آنان مشرکین را ضعیف سازیم، عمر نیز همین را پیشنهاد کرد و گفت: یا رسول اللَّه اینها بودند که تو را در مکه تکذیب می‌کردند، و از آن شهر بیرونت نمودند، همه را پیش بخوان و گردنهایشان را بزن، به علی  (ع) اجازه ده تا گردن برادرش عقیل را بزند، و به من اجازه ده تا گردن فلانی را بزنم، چون اینها از سران کفار و پیشوایان کفرند. در مقابل ابو بکر گفت: اینها قوم و فامیل تو هستند از کشتنشان دست نگهدار و زنده‌شان بگذار و در عوض از ایشان فدیه بگیر، تا در نتیجه در برابر کفار نیرومندتر شویم. این زید می‌گوید: رسول خدا (ص) فرمود: اگر بنا شود عذابی از آسمان بیاید غیر از عمر و سعد بن معاذ احدی از شما نجات نمی‌یابد<span class="footnote" rel="1" title="در صورت صحت روایت، خطاب پیغمبر اکرم (ص) متوجه کسانی است که در باره اسیران سخن گفته‌اند نه همه صحابه، حتی آنان که اظهار نظر نکرده‌اند ">*</span>. </p> <p>و از ابی جعفر امام باقر (ع) نقل می‌کند که فرمود: فداء اسیران در روز بدر از هر مرد مشرکی چهل <em>اوقیه</em> بود-و هر اوقیه چهل مثقال است-، بجز عباس که فداء او صد   <code class="page" rel="9,185"/> اوقیه بود، و از این مبلغ بیست اوقیه را در موقعی که اسیرش کردند از او گرفته بودند و رسول خدا  (ص) فرمود: آن بیست اوقیه جزو غنیمت است (نه فدیه) لذا باید برای خودت و دو برادرزاده‌هایت نوفل و عقیل فدیه بدهی، عباس گفت فعلا چیزی ندارم. حضرت فرمود: آن طلایی که به ام الفضل سپردی و گفتی اگر حادثه‌ای برایم رخ داد و کشته شدم این طلا از آن تو و فضل و عبد اللَّه و قثم باشد، کجاست؟ عباس گفت: چه کسی تو را از این جریان مطلع کرده؟ فرمود: خدای تعالی. عباس بلا درنگ گفت: اشهد انک رسول اللَّه و به خدا قسم از این جریان جز خدای تعالی هیچ کس اطلاع نداشت<span class="footnote" rel="1" title="مجمع البیان، ج ۴ ص ۵۵۹">*</span>. </p> <p>مؤلف: روایات وارده در این معانی از طریق شیعه و سنی بسیار است، و ما به منظور اختصار از نقل همه آنها خودداری کردیم. </p> <p>و در قرب الاسناد حمیری از عبد اللَّه بن میمون از امام صادق از پدرش (ع) روایت شده که فرمود: وقتی برای رسول خدا (ص) پولی آوردند، حضرت به عمویش عباس فرمود: ای عباس ردائی پهن کن و قسمتی از این پول را در آن بریز و ببر. عباس قسمتی از آن مال را گرفت، آن گاه رسول خدا (ص) فرمود: ای عباس این آن وعده‌ای بود که خدا در آیه‌ <span class="aya" rel="8_70" data-words="1-20">یا أیها النبی قل لمن فی أیدیکم من الأسری إن یعلم الله فی قلوبکم خیرا یؤتکم خیرا مما أخذ منکم</span> داده بود. آن گاه امام باقر (ع) اضافه کردند که این آیه در حق عباس و نوفل و عقیل نازل شد. </p> <p>امام (ع) سپس اضافه فرمود: رسول خدا (ص) در روز بدر نهی کرد از اینکه ابو البختری واحدی از بنی هاشم را بقتل برسانند، لذا این گروه اسیر شدند، و رسول خدا (ص) علی (ع) را فرستاد که ببیند در میان اسراء چه کسانی از بنی هاشم هستند. علی (ع) هم چنان که اسراء را می‌دید به عقیل برخورد، و از روی قصد راه خود را کج کرد. عقیل صدا زد: آی پسر مادرم علی!تو مرا در این حال دیدی و روی گرداندی. </p> <p>می‌گوید: علی (ع) نزد رسول خدا (ص) برگشت و عرض کرد: ابو الفضل را در دست فلانی و عقیل را در دست فلانی و نوفل (یعنی نوفل بن حارث) را در دست فلانی اسیر دیدم. حضرت برخاست و نزد عقیل آمد، و فرمود: ای ابا یزید ابو جهل کشته شد. </p> <p>عقیل عرض کرد: بنا بر این دیگر در استان مکه مدعی و منازعی ندارید. حضرت فرمود: ان   <code class="page" rel="9,186"/> کنتم اثخنتم القوم و الا فارکبوا اکتافهم  (ظاهرا کنایه از این است که بکشید و گر نه فدیه بگیرید). </p> <p>و نیز فرمود: سپس عباس را آورده و به او گفتند باید برای نجات خودت و برادردر نسخه‌ای دیگر: دو برادرزاده‌ات فدیه دهی. عباس گفت: ای محمد آیا رضایت می‌دهی به اینکه برای تهیه کردن این پول دست گدایی به سوی قریش دراز کنم؟ حضرت فرمود: از آن پولی که نزد ام الفضل گذاشتی و به او گفتی اگر پیش آمدی برایم کرد این پول را خرج خودت و بچه‌هایت کن فدیه‌ات را بده. عباس عرض کرد: برادرزاده چه کسی شما را از این ماجرا خبر داد؟ فرمود: جبرئیل این خبر را برایم آورد. عباس گفت: به خدا سوگند غیر از من و ام الفضل کسی از این ماجرا خبر نداشت، شهادت می‌دهم به اینکه تو رسول اللهی. امام  (ع) فرمود: اسیران همه فدیه دادند و با شرک برگشتند غیر از عباس و عقیل و نوفل بن حارث که مسلمان شدند، و در حقشان این آیه نازل شد: <span class="aya" rel="8_70" data-words="4-9">قل لمن فی أیدیکم من الأسری...</span><span class="footnote" rel="1" title="قرب الاسناد ص ۱۲">*</span>. </p> <p>مؤلف: در الدر المنثور هم این معانی به طرق مختلفی از صحابه روایت شده، و نیز مساله نازل شدن این آیه در حق عباس و دو برادرزاده‌اش از ابن سعد و ابن عساکر از ابن عباس روایت شده، و همچنین در اینکه مقدار فدیه‌ای که هر یک از اسرای کفار دادند و آزاد شدند چقدر بوده و نیز داستان فدیه دادن عباس از طرف خودش و از طرف دو برادرزاده‌اش را طبرسی در مجمع البیان از امام باقر (ع) مطابق روایت حمیری نقل کرده است<span class="footnote" rel="2" title="الدر المنثور ج ۳ ص ۲۰۵">*</span>. </p> 
