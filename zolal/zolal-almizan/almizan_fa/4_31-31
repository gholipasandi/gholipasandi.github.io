<h3 class="ayas">سوره النساء آیه ۳۱</h3><code class="section" rel="4_31-31"/><h3>ترجمه آیه</h3> <p> <span class="trans" rel="4_31">اگر از گناهان کبیره‌ای که از آنها نهی شده‌اید اجتناب کنید، ما از بدیهای شما صرفنظر می‌کنیم و به منزلگاهی گرامی داخلتان می‌سازیم «۳۱» </span></p> <h3>بیان آیه</h3> <p> این آیه بی ارتباط به ما قبلش نیست، چون در آیات قبل نیز سخن از معاصی رفته بود. </p> <p> <span class="aya" rel="4_31" data-words="1-9">إن تجتنبوا کبائر ما تنهون عنه نکفر عنکم سیئاتکم</span> کلمه (اجتناب) باب افتعال از ماده (ج-ن-ب) است، و کلمه (جنب) به معنای پهلوی آدمی است، که بطور استعاره از آن فعل ساخته‌اند، به این مناسبت که وقتی انسان چیزی را بخواهد و دوست بدارد، با روی خود و با مقادیم بدن رو به آن می‌رود، و اگر چیزی را دوست نداشته باشد، و بلکه از آن متنفر باشد پهلوی خود را رو به آن کرده، و سپس از آن دور می‌شود، پس در حقیقت اجتناب به معنای ترک است. </p> <p>راغب در مفردات می‌گوید کلمه:  (اجتناب) از کلمه (ترک) بلیغ‌تر و رساتر است. <code class="page" rel="4,512"/> این بود گفتار راغب، و رساتر بودنش جز بدین جهت نیست، که بنای کلمه اجتناب بر استعاره است، و از همین باب است کلمات 1-جانب (پهلو)2-جنیبه (اسب و شتر و گاوی که پهلو به پهلوی صاحبش راه می‌رود)3-اجنبی (بیگانه). </p> <p><span class="phrase">کلمه <em rel="fa_4_31_7-7" data-sentence="5:516">نکفر</em> صیغه متکلم مع الغیر مضارع از باب تفعیل است، که از (ک-ف-ر) گرفته شده، و کلمه (کفر) در لغت عرب به معنای پوشاندن است، ولی در قرآن کریم استعمالش در عفو از گناهان شایع شده و کلمه <em>کبایر</em> جمع کبیره است، و در آیه مورد بحث وصفی است که در جای موصوف به کار رفته و تقدیر کلام: ان تجتنبوا معاصی کبیره ، و یا چیزی نظیر آن است، و مساله بزرگی گناه امری است اضافی و معنایی است که جز با مقایسه با کوچک‌تر از خودش تحقق نمی‌یابد، و از همین کلمه است که استفاده می‌شود در شرع گناهانی دیگر هست که از آن نهی نیز شده، ولی صغیره‌اند.</span> بنا بر این از آیه شریفه دو چیز استفاده می‌شود: اول اینکه گناهان دو نوعند: صغیره و کبیره، دوم اینکه گناهانی که طبق آیه شریفه خدا از آن می‌گذرد به دلیل مقابله، گناهان صغیره است. </p> <h3> <span class="title" rel="4_31">گناهان در برابر خدای عظیم کبیره‌اند و نسبت به یکدیگر بعضی صغیره و برخی کبیره می‌باشند</span> </h3> <p> بلی عصیان و تمرد هر چه باشد از انسان که مخلوقی ضعیف است، و مربوب خدای تعالی است نسبت به خدایی که سلطانش عظیم است، کبیره و بزرگ است، ولی این مقایسه بین انسان و پروردگار او است، نه بین یک معصیت با معصیت دیگر، پس منافات ندارد که تمامی گناهان به اعتبار اول کبیره باشند، و به اعتبار دوم بعضی کبیره و بعضی صغیره باشند. </p> <p>و بزرگی معصیت وقتی تحقق می‌یابد که نهی از آن نسبت به همین که از معصیت دیگر شده مهم‌تر باشد، و جمله: ما تنهون عنه... ، خالی از این اشاره و یا دلالت بر این معنا نیست، و دلیل بر اهمیت نهی تشدید خطاب است، یا به اینکه در خطاب اصرار شده باشد، و یا به اینکه مرتکبش به عذاب آتش تهدید گشته باشد، و یا به نحوی دیگر از آن اهمیت گناه استفاده شود. </p> <p> <span class="aya" rel="4_31" data-words="10-13">و ندخلکم مدخلا کریما</span> <span class="phrase">کلمه <em rel="fa_4_31_12-12" data-sentence="5:135">مدخل</em> به ضمه میم و فتحه خا اسم مکان از ماده دخول است، و منظور از این مکان بهشت و یا مقام قرب الهی است، هر چند که برگشت هر دو به یک معنا است.</span> </p> <h3>گفتار در گناهان کبیره و صغیره و معنای تکفیر سیئات</h3> <p> در این که آیه شریفه: <span class="aya" rel="4_31" data-words="1-9">إن تجتنبوا کبائر ما تنهون عنه نکفر عنکم سیئاتکم...</span> دلالت<code class="page" rel="4,513"/> دارد بر دو نوع بودن گناهان هیچ تردیدی نیست، که جامع بین آن دو به عنوان سیئات نامیده شده. </p> <p>و نظیر این آیه در دلالت بر دو نوع بودن گناهان آیه شریفه زیر است، که می‌فرماید: <span class="aya" rel="18_49" data-words="1-23">و وضع الکتاب فتری المجرمین مشفقین مما فیه، و یقولون یا ویلتنا ما لهذا الکتاب لا یغادر صغیرة و لا کبیرة إلا أحصاها</span><span class="footnote" rel="1" title="نامه اعمال رای می‌گذارند، در حال تو ای پیامبر، مجرمان رای می‌بینی که از وضعی که دارند به وحشت افتاده‌اند می‌گویند: ای وای بر ما، این چه کتابی است که نه صغیره‌ای رای از قلم انداخته و نه کبیره‌ای را، مگر آنکه همه رای شمرده است سوره کهف آیه ۴۹">*</span>. </p> <p>چون وحشتشان از دیدن مطالب نامه دلالت دارد بر اینکه مراد از صغیره و کبیره گناهان صغیره و کبیره است. </p> <h3> <span class="title" rel="4_31">معنای <em>سیئات</em> در عرف قرآن</span> </h3> <p> حال ببینیم کلمه سیئات در عرف قرآن به چه معنا است، این کلمه که جمعش سیئات می‌آید به طوری که از ماده آن (سین-واو-همزه) و هیات آن بر می‌آید به معنای حادثه و یا عملی است که زشتی و بدی را با خود همراه دارد، و به همین جهت ای بسا که لفظ آن بر امور و مصائبی که آدمی را بد حال می‌کند اطلاق می‌شود، نظیر آیه: <span class="aya" rel="4_79" data-words="7-13">و ما أصابک من سیئة فمن نفسک</span><span class="footnote" rel="2" title="سوره نساء آیه ۷۹">*</span> (هیچ مصیبتی بتو نمی‌رسد مگر از ناحیه خودت)، و آیه‌ <span class="aya" rel="13_6" data-words="1-3">و یستعجلونک بالسیئة</span><span class="footnote" rel="3" title="سوره رعد آیه ۶">*</span> (عجله دارند بلائی بر سرت آید) و ای بسا که بر نتایج معاصی و آثار خارجی و دنیوی و اخروی آن اطلاق شود، نظیر آیه شریفه زیر که می‌فرماید: <span class="aya" rel="16_34" data-words="1-4">فأصابهم سیئات ما عملوا</span><span class="footnote" rel="4" title="سوره نحل آیه ۳۴">*</span> (آثار شوم گناهانی که کرده بودند به ایشان رسید...) و آیه: <span class="aya" rel="39_51" data-words="10-13">سیصیبهم سیئات ما کسبوا</span><span class="footnote" rel="5" title="سوره زمر آیه ۵۱">*</span>،  (بزودی آثار گناهانی که کرده بودند به ایشان می‌رسد). </p> <p>و این به حسب حقیقت به معنای سابق برگردد، و ای بسا بر خود معصیت نیز اطلاق می‌شود، مانند آیه شریفه زیر که می‌فرماید: <span class="aya" rel="42_40" data-words="1-5">و جزاء سیئة سیئة مثلها</span><span class="footnote" rel="6" title="سوره شوری آیه ۴۰">*</span> (کیفر هر گناهی مصیبتی مثل خود آن است)، و سیئة به معنای معصیت، گاهی بر مطلق گناهان اطلاق می‌شود، چه صغیره و چه کبیره، مانند آیه:             <code class="page" rel="4,514"/> <span class="aya" rel="45_21" data-words="1-19">أم حسب الذین اجترحوا السیئات أن نجعلهم کالذین آمنوا و عملوا الصالحات، سواء محیاهم و مماتهم ساء ما یحکمون</span><span class="footnote" rel="1" title="نکند آنها که گناهان را به جرات مرتکب می‌شوند، گمان کرده باشند که ما در دنیا و آخرت با ایشان همان معامله را می‌کنیم که با افراد مؤمن و دارای اعمال صالح چه حکم بدی است که می‌کنند">*</span>، که در این آیه و آیاتی نظیر آن کلمه سیئات بر مطلق گناهان اطلاق شده است. </p> <p>و شاید در مواردی این کلمه در خصوص گناهان صغیره اطلاق شود، مانند آیه مورد بحث که می‌فرماید: <span class="aya" rel="4_31" data-words="1-9">إن تجتنبوا کبائر ما تنهون عنه نکفر عنکم سیئاتکم...</span> چون با فرض اجتناب از گناهان کبیره دیگر گناهی جز صغیره باقی نمی‌ماند. </p> <p>و سخن کوتاه اینکه در دلالت آیه بر دو نوع بودن گناهان و انقسام آن به صغیره و کبیره در مقایسه آنها با یکدیگر هیچ تردیدی نیست و نباید در آن تردید کرد. </p> <h3> <span class="title" rel="4_31">وعده تکفیر و در گذشتن از سیئات، مستلزم جرأت یافتن به ارتکاب صغائر نیست</span> </h3> <p> و همچنین هیچ تردیدی نیست در اینکه آیه شریفه در مقام منت نهادن بوده و نویدی است که با عنایتی لطیف و الهی به گوش مؤمنین می‌رسد، که اگر از بعضی گناهان اجتناب کنند خدای عز و جل از بعضی دیگر گناهانشان در می‌گذرد، پس نباید پنداشت که این آیه شریفه مؤمنین را در ارتکاب گناهان صغیره جرأت می‌دهد، چرا که معنایی برای چنین توهمی نیست، چون هیچ تردیدی در این نیست که آیه شریفه از ارتکاب گناهان کبیره نهی می‌کند، و ارتکاب صغیره از این جهت که مرتکبش به آن بی‌اعتنا است، خود مصداقی از مصادیق گناه کبیره است، و آن عبارت است از طغیانگری، و ناچیز شمردن دستور خدای سبحان، که نه تنها گناهی کبیره است، بلکه از بزرگترین گناهان به حساب آمده است. </p> <p>آری آیه شریفه در چنین مقامی نیست، بلکه می‌خواهد به انسانی که خلقتش بر اساس ضعف و جهالت است، و چون جهل و هوا بر او غلبه دارد هیچگاه خالی از ارتکاب گناهان نیست، و عده تکفیر بدهد، و بفرماید تو ای انسان که همواره دستخوش کورانهای هوا و شهوتی اگر بتوانی خود را از ارتکاب کبایر کنترل کنی من وعده می‌دهم که از گناهان کوچکت صرفنظر کنم، پس زمینه آیه همان زمینه‌ای است که آیات توبه دارد، و بشر را به سوی توبه دعوت می‌کند، مانند آیه: <span class="aya" rel="39_53-54" data-words="1-25">قل یا عبادی الذین أسرفوا علی أنفسهم لا تقنطوا من رحمة الله إن الله یغفر الذنوب جمیعا إنه هو الغفور الرحیم، و أنیبوا إلی ربکم</span><span class="footnote" rel="2" title="بگو ای بندگان من که بر خویشتن ستم کردید، از رحمت خدا نومید نباشید، که خدا همه گناهان را می‌آمرزد، چون او آمرزگار مهربان است، و به سوی پروردگارتان توبه ببرید سوره زمر آیه ۵۳-۵۴">*</span> که در عین اینکه وعده آمرزش می‌دهد دعوت به ترک گناه می‌کند، پس همان طور که در باره این آیه نمی‌توان گفت: که </p> <p>سوره جاثیه آیه:21.    <code class="page" rel="4,515"/> می‌خواهد مردم را به سوی گناهان بکشاند و به این منظور باب توبه را به روی آنان باز می‌گذارد که بدون دلهره گناه کنند، همچنین در آیه مورد بحث چنین منظوری ندارد، بلکه اینگونه خطابها مایه زنده شدن دلهای نومید و مرده است. از اینجا مطلب دیگری نیز به دست می‌آید، و آن این است که آیه شریفه مانع از شناختن کبایر نیست و نمی‌خواهد بفرماید: چون شما که کبایر را نمی‌شناسید بناچار باید از همه گناهان اجتناب کنید، تا دچار کبایر نشوید، زیرا چنین معنایی از آیه شریفه بعید است بلکه آنچه از آن استفاده می‌شود همانطور که گفتیم این است که مخاطبین به آیه، گناهان کبیره را می‌شناختند، و از لحن دلیلی که از آن نهی کرده آن را تشخیص می‌دادند، و می‌فهمیدند گناهی که اینطور شدید از آن نهی شده، هلاکت آور است، و لا اقل اگر آن معنا از آیه استفاده نشود، این مقدار هست که می‌خواهد (در ضمن نهی از ارتکاب کبایر) دعوت کند به شناسایی آن، تا مردم مکلف در باره پرهیز از آن اهتمام کامل بورزند، </p><h3> <span class="title" rel="4_31">تکرار گناهان صغیره و اصرار بر آنها از بزرگترین کبائر است</span> </h3> <p>البته نسبت به غیر آن نیز سهل‌انگاری نکنند چون گفتیم سهل‌انگاری در باره گناهان هر قدر هم که آن گناه صغیره باشد خود یکی از گناهان کبیره هلاکت‌آور است. </p> <p>توضیح این که انسان وقتی گناهان کبیره را شناخت، و آنها را تشخیص داد، می‌داند آنها محرماتی هستند که هرگز از ناحیه خدای تعالی به صرف تکفیر مورد اغماض واقع نمی‌شوند، مگر آنکه مرتکب آنها توبه نصوح بکند، و بطور قاطع از ارتکاب آنها پشیمان شود، و همین علم خود یکی از موجبات بیداری آدمی، و انصرافش از ارتکاب آنها می‌شود. </p> <p>پس کسی نمی‌تواند به دلخوشی از این که اجتناب از کبایر، گناهان صغیره را محو می‌کند هم چنان مرتکب گناه صغیره بشود. و اما شفاعت هر چند که حق است، الا این که در سابق که مباحثی پیرامون آن داشتیم، در بعضی از آنها خاطر نشان کردیم که شفاعت به حال آنهایی که در باره تکالیف الهی سهل‌انگاری می‌کنند، و مثلا توبه و ندامت را استهزا نموده و به امید شفاعت هم چنان به ارتکاب گناه ادامه می‌دهند هیچ سودی ندارد چون چنین کسی با بی‌اعتنائیش به امر خدای سبحان، مرتکب بزرگترین و هلاک‌آورترین کبایر شده، و دیگر راهی برای شفاعت باقی نگذاشته است. </p> <h3> <span class="title" rel="4_31">کبیره بودن گناه از شدت نهی از آن فهمیده می‌شود</span> </h3> <p> و از همین جا مطلب قبلی ما خوب روشن می‌شود، که گفتیم: بزرگی معصیت از شدت نهی از آن، فهمیده می‌شود، اگر در نهی اصرار شده باشد، و یا بشدت صادر شده باشد، می‌فهمیم این گناه کبیره است. </p> <p>از آنچه تا کنون گفتیم شما خوانندگان عزیز می‌توانید به مقدار ارزش حرفهایی که<code class="page" rel="4,516"/> در تفسیر این آیه زده‌اند پی ببرید اینک از آن سخنان چند وجه زیر را می‌آوریم. </p> <h3> <span class="title" rel="4_31">نقد و بررسی وجوهی که در تعریف گناه کبیره و صغیره گفته شده است</span> </h3> <p> 1-بعضی از مفسرین گفته‌اند گناه کبیره هر گناهی است که خدای تعالی مرتکب آن را به عقاب آخرت تهدید کرده، و در دنیا نیز حدی برای آن معین کرده باشد. </p> <p>این تعریف درست نیست، به شهادت این که گفتیم اصرار در گناه صغیره از بزرگترین گناهان کبیره است، زیرا رسول خدا (ص) در روایتی که شیعه و سنی آن را نقل کرده‌اند فرموده: لا کبیرة مع الاستغفار، و لا صغیرة مع الاصرار<span class="footnote" rel="1" title="من لا یحضره الفقیه ج ۴ ص ۱۱ ذیل حدیث ۱، و الدر المنثور ج ۲ ص ۱۴۶">*</span> هیچ گناهی با استغفار کبیره نیست، و هیچ صغیره‌ای با تکرار صغیره نیست، پس به حکم این روایت صغیره‌ای که در آن اصرار ورزیده شود گناه کبیره است، با این که (نه در قرآن تهدیدی به عذاب آخرت در باره آن شده)، و نه در دنیا حدی برایش معین گشته، و همچنین ولایت و سلطنت کفار و خوردن ربا، که هر دو از بزرگترین گناهان کبیره است، و در قرآن شدیدا از آنها نهی شده، ولی در قرآن حدی برایش معین نشده. </p> <p>2-بعضی دیگر گفته‌اند گناه کبیره، عبارت است از هر گناهی که خدای تعالی در قرآن عزیزش وعده آتش به مرتکب آن داده باشد، و ای بسا بعضی دیگر بر این معنا وعده وارد در سنت ، را نیز اضافه کرده باشند، این نیز صحیح نیست، برای اینکه طرف عکسش کلیت ندارد، یعنی چنان نیست که هر گناه که در قرآن و سنت وعده آتش به مرتکبش نیامده باشد گناه صغیره باشد. </p> <p>3-بعضی دیگر گفته‌اند: کبیره، هر گناهی است که از بی اعتنایی صاحبش به أمر دین ناشی شده باشد، این نظریه امام الحرمین است و فخر رازی نیز آن را پسندیده، ولی این نیز بی اشکال نیست برای این که تعریفی که این دو نفر برای کبیره کرده‌اند تعریف گناه کبیره نیست بلکه تعریف و عنوان یکی از گناهان کبیره است، و آن عبارت است از طغیان و اعتداء، و بسیاری از گناهان کبیره هست، که به این عنوان ارتکاب نمی‌شود، و با اینهمه گناه، کبیره است، مانند خوردن مال یتیم، و زنای با محرم، و قتل نفس (آن هم قتل مؤمن به ناحق). </p> <p>4-بعضی دیگر گفته‌اند: کبیره عبارت است از هر گناهی که مستقلا و به عنوان این که خودش گناه است حرام شده باشد،  (نه به خاطر عوارضش). </p> <p>این قول تقریبا مقابل قول سوم است، ولی به هر حال درست نیست، زیرا طغیان و بی اعتنایی به دستورات الهی و گناهانی نظیر اینها از بزرگترین کبایرند، در حالی که عناوینی   <code class="page" rel="4,517"/> عارضی هستند، و به خاطر عروضشان بر یک معصیت کوچک آن را کبیره و هلاک‌آور می‌سازد. </p> <p>5-بعضی دیگر گفته‌اند: گناه کبیره آن گناهی است که آیات یک سوره از اولش تا تمامی سی آیه در باره آن سخن گفته باشد. </p> <p>مثل اینکه منظور این شخص این است که آیه شریفه مورد بحث به گناهانی اشاره دارد، که در آیات سابق خاطر نشان شده مانند قطع رحم و خوردن مال یتیم، و زنا، و امثال آن. </p> <p>اشکال این وجه این است که با اطلاق آیه مورد بحث منافات دارد. </p> <p>6-بعضی دیگر گفته‌اند هر عملی که خدای تعالی از آن نهی کرده ارتکابش گناه کبیره است. </p> <p>این قول را به ابن عباس نسبت داده‌اند، و شاید منظورش این بوده که مخالفت خدای تعالی امری عظیم است، این وجه نیز صحیح نیست، زیرا توجه فرمودید که گفتیم گناهان از نظر مقایسه بین یکدیگر به دو قسم کبیره و صغیره منقسم می‌شود، نه نظر به این که مخالفت خدای تعالی است، سخن ابن عباس اساسش قیاس عمل انسان و مخالفت او که یکی از مخلوقات خدای تعالی است به خدای تعالی می‌باشد، که رب همه مخلوقات است، البته ممکن است بعضی‌ها این قول را بپسندند به توهم اینکه اضافه در جمله: <span class="aya" rel="4_31" data-words="3-6">کبائر ما تنهون عنه...</span> اضافه بیانی است، در حالی که این توهم فاسد است، زیرا اگر اضافه بیانی باشد برگشت معنا به این می‌شود که بگوییم:  (اگر از همه معاصی اجتناب کنید ما سیئات شما را تکفیر می‌کنیم)، و این غلط است، برای اینکه بعد از اجتناب از همه معاصی دیگر سیئه‌ای باقی نمی‌ماند، و اگر منظور از بیانی بودن اضافه این باشد که‌ گناهانی که مؤمنین قبل از نزول آیه داشته‌اند تکفیر می‌شود، آن وقت آیه شریفه مختص می‌شود به کسانی که هنگام نزول آیه حاضر بوده‌اند، و آیه شریفه شامل حال گذشتگان و آیندگان نشود، و این خلاف عمومیتی است که از ظاهر آیه استفاده می‌شود، و اگر هم چنان عمومیت آیه محفوظ بماند برگشت معنا به این می‌شود که شما مؤمنین اگر تصمیم بگیرید از همه معاصی اجتناب کنید، و علاوه بر تصمیم اجتناب هم بکنید، ما سیئات سابق شما را تکفیر می‌کنیم. </p> <p>و این معنایی است که مصداقش بسیار نادر است، و یا اصلا مصداقی ندارد، و کلام خدا را نمی‌توان به چنین معنایی حمل کرد. </p> <p>آری نوع انسان خالی از سیئه نیست، مگر افراد انگشت‌شماری که از ناحیه خدای تعالی دارای عصمت باشند (دقت بفرمایید). <code class="page" rel="4,518"/> 7-بعضی گفته‌اند: گناه صغیره عبارت است از گناهی که عذابش کمتر از ثواب صاحبش باشد، و گناه کبیره آن گناهی است که عذاب آن بزرگتر از ثواب او باشد. </p> <p>این نظریه به فرقه معتزله نسبت داده شده، و نظریه نادرستی است، برای اینکه معنایی است که این آیه شریفه و هیچ آیه‌ای از قرآن کریم بر آن دلالت ندارد، بله چیزی که به دلیل قرآنی ثابت شده وجود حبط در بعضی از گناهان است، آن هم فی الجمله نه مشخص، و نه در همه گناهان، حال چه این که با این نظریه معتزله وفق بدهد و چه ندهد، و اما این که حبط چیست؟ و چه حدودی دارد؟ بحثش بطور کامل در جلد دوم عربی این کتاب گذشت. </p> <p>صاحبان این نظریه، این را نیز گفته‌اند، که بر خدای تعالی واجب است سیئات و گناهان صغیره کسانی که از کبایر اجتناب ورزیده‌اند تکفیر و محو کند، چون مؤاخذه بر آنها درست نیست. </p> <p>این سخنشان نیز مردود است، برای اینکه آیه شریفه هیچ دلالتی بر آن ندارد. </p> <p>8-بعضی دیگر گفته‌اند: بزرگی و کوچکی گناه دو امر اعتباری هستند، که بر هر معصیتی عارض می‌شوند، یعنی هر معصیتی را هم می‌توان کبیره دانست به یک اعتبار، و هم صغیره دانست به اعتباری دیگر، گناهی که انسان مرتکب می‌شود حال هر چه می‌خواهد باشد از این نظر که بی‌اعتنایی به امر پروردگار و یا العیاذ باللَّه استهزا است و یا بی مبالاتی است کبیره است، ولی همین گناه به این اعتبار که در هنگامی سر زده که آدمی در کوران عواطف درونی یعنی شدت خشم و یا غلبه ترس و یا فوران شهوت قرار گرفته بوده گناه صغیره است، و خدا آن را می‌آمرزد، البته به شرطی که از گناهان کبیره اجتناب شود. </p> <p>و چون جامعه همه این عناوین نامبرده یعنی بی‌اعتنایی به امر پروردگار و استهزا و بی مبالاتی، یک چیز است، و آن عبارت است از عناد و یا تجاوز بر خدای تعالی، می‌توان مطلب را خلاصه نموده، و گفت که هر یک از گناهانی که در دین خدا از آن نهی شده اگر از عناد با خدا و طغیان بر او انجام پذیرد آن گناه کبیره است، و گرنه صغیره است، و خدای تعالی آن را می‌بخشد، البته به شرطی که از عناد و طغیان اجتناب شود. </p> <p>بعضی از مفسرین (در توجیه همین وجه) گفته‌اند: هر کار زشت و هر حرامی که خدای تعالی در نهی از آن بشر را مخاطب قرار داده، هم کبیره و بلکه کبایر فرض دارد، و هم صغیره و یا صغایر، و بزرگترین کبیره در هر گناه این است که آن گناه را از باب بی‌اعتنایی به امر و نهی خدای تعالی و بی‌احترامی به تکالیف او مرتکب شوند، که اصرار بر گناه یکی از مصادیق همین بی‌اعتنایی است، چون کسی که دست بردار از یک گناه نیست مبالاتی به امر و نهی خدای تعالی ندارد، و برای آن احترامی قائل نیست، پس معنای اینکه خدای تعالی فرمود: <span class="aya" rel="4_31" data-words="1-9">إن تجتنبوا کبائر ما تنهون عنه نکفر عنکم سیئاتکم</span>، این است که اگر شما از هر گناهی که از آن نهی شده‌اید اجتناب کنید، ما سیئاتتان را تکفیر می‌کنیم، یعنی از صغیره<code class="page" rel="4,519"/> همان گناه اغماض نموده، شما را به خاطر آن باز خواست نمی‌کنیم. </p> <p>لیکن این وجه نیز باطل است، برای این که از آن بر آمد که وقتی گناهی از گناهان در حال ارتکاب با طغیان‌ بر خدای سبحان توأم باشد، آن گناه کبیره می‌شود، و لازمه این سخن آن نیست که پس هیچ عمل زشتی به خودی خود و بدون عنوان طغیان، کبیره نیست، به شهادت اینکه زنای با محارم نسبت به زنای با زن اجنبی، و نیز کشتن یک انسان بی‌گناه نسبت به زدن یک انسان، کبیره‌اند، چه اینکه توأم با طغیان بر خدا باشد و چه نباشد، بله در هر جا که این عناوین مهلکه نیز در کار باشد البته زشتی گناه بیشتر می‌شود، و آن معصیت کبیره‌تر می‌گردد، چون معلوم است که زنا از کسی که دچار طغیان شهوت و غلبه جهالت گشته با زنای کسی که آن را مباح دانسته و اعتنایی به حکم خدا ندارد برابر نیست. </p> <p>علاوه بر این که این معنا که (اگر از هر گناهی کبیره‌اش را اجتناب کنید، ما صغیره‌اش را از شما می‌بخشیم، و تکفیر می‌کنیم)، معنای رکیکی است که نمی‌توان آن را بر آیه: <span class="aya" rel="4_31" data-words="1-9">إن تجتنبوا کبائر ما تنهون عنه نکفر عنکم سیئاتکم...</span>، تحمیل کرد، چون سیاقی که دارد برای کسی که کمترین انسی با اسالیب کلام دارد پوشیده نیست که چنین معنایی را تحمل نمی‌کند. </p> <h3> <span class="title" rel="4_31">بررسی نظریه غزالی در باره کبائر و صغائر و معارضه بین حسنات و سیئات</span> </h3> <p> 9-نظریه‌ای است که ظاهر کلام غزالی (آن طور که فخر رازی در تفسیرش از کتاب منتخبات احیاء العلوم نقل کرده) بر می‌آید وی در جمع بین همه اقوال و نظریه‌ها گفته: بین گناهان وقتی با یکدیگر مقایسه شوند فرق هست، بعضی کبیره است، و بعضی صغیره، مثلا زنا  (آن هم با محرم خود) در مقایسه با نظر کردن به زن اجنبی کبیره است این از نظر مقایسه بین خود گناهان، از یک نظر دیگر نیز ممکن است گناهی که در اصل کبیره نبوده کبیره شود، مانند اصرار بر صغیره که در عین اینکه خود گناه صغیره است، اصرار بر آن کبیره‌اش می‌کند<span class="footnote" rel="1" title="تفسیر فخر رازی ج ۱۰ ص ۷۵">*</span>. </p> <p>پس با این بیان روشن می‌شود که گناهان یعنی خود اعمال و جرم آنها به حسب مقایسه بین خود آنها منقسم به دو قسم کبیره و صغیره می‌شود، و همین اعمال از نظر آثار سویی که به دنبال دارد، یعنی از نظر عذاب و بی‌اثر کردن اعمال نیک و یا ناقص کردن آن آثار هر دو قسم منقسم می‌شوند، بعضی از گناهان کفه آثار سوئشان بر کفه آثار نیک اعمال خیر می‌چربد، و به کلی آثار نیک آن اعمال را از بین می‌برد، و بعضی دیگر آن قدر سنگین نیست بلکه تنها می‌تواند مقداری از اثر نیک اعمال خیر را بکاهد، به طوری که اگر بعد از گناه عمل خیر دیگری که ثوابش برابر اثر سوء آن گناه باشد به جای آورده شود، دوباره نقص وارده جبران می‌شود. </p> <p>آری برای هر اطاعتی اثر نیکی در نفس هست، که باعث می‌شود مقام نفس بالا رود،   <code class="page" rel="4,520"/> و از قذارت بعد، و ظلمت جهل، رها گردد هم چنان که برای هر معصیتی تاثیر بدی در نفس هست، که باعث انحطاط مقام او و سقوطش در جهنم بعد و ظلمت جهل خواهد بود. </p> <p>با در نظر داشتن این حقیقت اگر انسان یک یا چند گناه مرتکب شود، در حالی که قبلا با اعمال نیک و اطاعت خدای تعالی نور و صفایی برای دلش کسب کرده بود، قهرا این نور طاعت با ظلمت معصیت تصادم و معارضه می‌کند، اگر ظلمت معصیت غلبه کند و وبال آن بتواند نور اطاعت را از بین ببرد، آن معصیت کبیره است، و اگر نور و صفای اطاعت بر ظلمت حاصل از گناه غلبه کند، قهرا آن ظلمت را از بین می‌برد، و پلیدی گناه را از صفحه دل می‌شوید، البته معادل آن از نور خودش نیز کم می‌شود، و آنچه باقی می‌ماند به مقداری که هست دل را نور و صفا می‌بخشد، این است معنای تحابط و همین معنا عینا آن تکفیری است که آیه 31 سوره نساء از آن خبر می‌دهد و این گونه گناهان صغیره‌اند. </p> <p>و اما اینکه حسنه و سیئه برابر باشند، و به کلی یکدیگر را خنثی کنند، هر چند که از نظر عقل احتمال صحیحی است، و لازمه‌اش این است که بتوانیم یک انسانی فرض کنیم که نه اطاعت دارد و نه معصیت، نه نور در دلش باشد و نه ظلمت، و لیکن آیه شریفه: <span class="aya" rel="42_7" data-words="20-26">فریق فی الجنة و فریق فی السعیر</span> (مردم دو دسته‌اند یک دسته در بهشت و دسته‌ای دیگر در آتشند) چنین چیزی را نفی می‌کند، این بود خلاصه گفتار غزالی. </p> <p>فخر رازی بعد از نقل این نظریه آن را رد می‌کند، به اینکه این نظریه مبتنی است بر اصول مذهب معتزله که از نظر ما باطل است، صاحب المنار بعد از نقل گفتار این دو دانشمند، شدیدا به فخر رازی حمله نموده چنین می‌گوید: اگر در قرآن کریم این معنا (یعنی دو قسم بودن گناهان فی نفسه و صرفنظر از مساله طغیان) صریحا آمده باشد، آیا باز هم معقول است که ابن عباس آن را منکر شود؟ نه، هرگز، بلکه عبد الرزاق از او روایت کرده که در پاسخ کسی که پرسیده بود آیا گناهان کبیره هفت است؟ پاسخ داده که به هفتاد نزدیکتر است، از سعید بن جبیر نیز روایت شده که گفته است: گناهان کبیره به هفتصد نزدیکتر است، و انکار دو قسم بودن گناهان به اشعریها نسبت داده شده است<span class="footnote" rel="1" title="تفسیر المنار ج ۵ ص ۴۹">*</span>. </p> <p>و گویا آن عده از ایشان که منکر دو قسم بودن (یعنی صغیره و کبیره بودن) گناهان شده‌اند منظورشان این بوده که به این وسیله با معتزله مخالفت کرده باشند، هر چند که ظاهر گفتارشان مرادشان نباشد و اگر از ایشان بپرسی که این چه سخنی است که شما گفته‌اید؟ آن را تاویل کنند، هم چنان که از کلام ابن فورک همین معنا بر می‌آید، او گفتار اشعریها را این طور توجیه کرده: که می‌خواهند بگویند معاصی خدا همه‌اش کبیره است، و اگر به بعضی از   <code class="page" rel="4,521"/> آنها صغیره و کبیره گفته می‌شود بالنسبة است یعنی معاصی مختلفه‌ای را در نظر می‌گیرند، ولی معتزله می‌گویند اصلا گناهان دو قسمند صغیره و کبیره، و این صحیح نیست. </p> <p>این بود توجیه ابن فورک که لازمه آن این است که آیه را به وجهی دور از ذهن تاویل کنند. </p> <p>آن گاه از ایشان می‌پرسیم: آیا صرفا به خاطر این که با معتزله مخالفت کرده باشند جایز است آیات و احادیث را تاویل کنند، آن هم در جایی که معتزله نظریه درستی ارائه داده باشند؟ ولی جای تعجب نیست و از بیماری تعصب هر چه گفته شود کم است، همین تعصب بود که باعث شد بسیاری از علمای تیز هوش و خوش‌فهم به جای اینکه خودشان را و امتشان را از فطانت خود بهرمند کنند، کتابهایشان را وسیله فتنه و گمراهی مردم کردند، به جای بحث پیرامون حقایق دینی یکسره به جدال با یکدیگر پرداختند. و به زودی نمونه‌ای از آن از نظر خواننده می‌گذرد که چگونه فخر رازی سخنی از غزالی نقل می‌کند، و آن را به خاطر همین تعصب رد می‌کند، و آن وقت می‌فهمی که رازی چه بوده، و غزالی که بوده، معاویه چه بوده، و علی (ع) که بوده. </p> <p>این بود خلاصه گفتار صاحب المنار، وی در آخر کلامش به همان بگومگویی که ما قبلا از غزالی و رازی نقل کردیم اشاره می‌کند. </p> <p>و بهر حال آنچه غزالی آورده هر چند که تا اندازه‌ای درست است، و لیکن از جهاتی خالی از خلل نیست، اول اینکه دو قسم بودن گناهان از نظر چربیدن و نچربیدن عقابش بر ثواب اعمال نیک در همه جا و بطور دایم با گناهانی که وی در اول کلامش آنها را فی نفسه دو قسم دانسته منطبق نمی‌شود، برای اینکه غالب گناهانی که کبیره بودنش مسلم است، ممکن است در شخص فاعلش با ثواب بسیار بزرگی مصادف شود، که آن ثواب بر آن گناه غلبه کند، و به گفته وی صغیره شود، با اینکه کبیره بودنش مسلم است، و همچنین ممکن است معصیت صغیره‌ای را فرض کنیم که در مرتکبش مصادف شود، به ته‌مانده مختصری از ثواب، آن قدر مختصر که آن گناه صغیره از بینش ببرد، و در نتیجه گناه نامبرده کبیره شود، با اینکه فرض کردیم صغیره است، پس معلوم شد صغیره و یا کبیره بودن گناهان به حسب دو تقسیمی که وی کرده مختلف می‌شود، بعضی از گناهان به حسب تقسیم اول صغیره و به حسب تقسیم دوم کبیره، و بعضی دیگر به عکس می‌شود، پس این دو تقسیم به طور کلی تطابق با یکدیگر ندارند. </p> <p>خلل دوم اینکه تصادم و برخورد آثار گناهان با آثار اطاعت‌ها هر چند فی الجمله حق است، و لیکن کلیت آن از طریق ظواهر دینی یعنی ظواهر کتاب و سنت هرگز ثابت نشده، و آقای غزالی چه دلیلی از طریق کتاب و سنت دارد، که دلالت کند بر تحقق این کسر و انکسار، آنهم به طور کلی. <code class="page" rel="4,522"/> تفصیلی هم که برای بحث داده کلیت ندارد. این که گفته حالات نورانی که در نفس پیدا می‌شود و حالات دیگری ظلمانی که در اثر گناهان صفحه دل را تیره می‌سازد هر چند در غالب خوبی‌ها و بدی‌ها، درست است،  (و به قول معروف دیو چو بیرون رود فرشته در آید)، و لیکن چنان هم نیست که به طور کلی و دائمی چنین باشد بلکه بسیار می‌شود که آن نور و این ظلمت، آن فضیلت و این رذیلت با هم مصالحه نموده، هر دو در قلب می‌مانند، و قلب (یا بگو نفس آدمی) را بین خود تقسیم می‌کنند چند دانگ آن از فضیلت و چند دانگ دیگرش مخصوص رذیلت می‌شود، به همین جهت است که می‌بینیم یک فرد مسلمان مثلا هم ربا می‌خورد، و از بلعیدن اموال مردم هیچ پروایی ندارد، و هر قدر طلب کارش التماس کند یا فرد مظلوم که وی مالش را برده استغاثه کند ابدا گوشش بدهکار نیست، و در عین حال در انجام نمازهای واجبش کمال جد و جهد را دارد، و نهایت درجه خضوع و خشوع را به قدر تواناییش مراعات می‌کند، و یا فرد دیگری را می‌بینیم که در ریختن خون مردم و هتک اعراض و افساد در زمین هیچ پروایی ندارد، و در عین حال در عبادات و صدقاتش سعی بلیغ دارد، که خالصانه لوحه اللَّه انجام دهد، و این همان است که علماء النفس آن را ازدواج شخصیت می‌نامند، و می‌گویند این گونه افراد در آغاز بین دو صفت نوری و ظلمانیشان در درون دلشان کشمکش می‌افتد، و با یکدیگر معارضه می‌کنند، و سپس هر دو در نفس جای‌گیر می‌شوند، البته قبل از آنکه هر دو جای‌گیر شوند، دل انسان دائما در اثر برخورد میلهای مختلف و کشمکش آنها معرکه درگیریها است، و انسان مدتی در تعب و رنج قرار دارد، تا در اثر تکرار اعمال صالح، و نیز در اثر تکرار گناه، هر دو صفت ملکه‌ای راسخ در قلب شوند، آن وقت دیگر کشمکشی واقع نمی‌شود، و انسان، انسانی دو بعدی،  (یا بگو دو شخصیتی) می‌شود، هر گاه یکی از آن دو ملکه بروز کند، آن دیگری خود را پنهان می‌سازد، و او را به حال خود می‌گذارد تا شکارش را به دست آورد. </p> <p>سومین خللی که در گفتار غزالی هست این است که لازمه گفتارش لغو بودن شرطیت اجتناب از کبایر در تکفیر صغایر است، با اینکه آیه شریفه می‌فرماید شرط این که ما گناهان صغیره و یا بگو سیئات شما را تکفیر کنیم این است که از گناهان کبیره اجتناب کنید، و به گفته غزالی کسی که اجتناب از گناهان کبیره‌اش برای این جهت نیست بلکه به خاطر این است که نمی‌تواند مرتکب شود، چون هر چند مرتکب شود مغلوب نورانیت (و یا بگو ثوابهای او) می‌شود چون او هزاران گناه را مرتکب نشده، -البته زورش نرسیده-و همین ترک کبایر سیئاتی برای او باقی نمی‌گذارد دیگر نمی‌شود به او بگوییم اگر از گناهان کبیره اجتناب کنی سیئات تو را تکفیر می‌کنیم، و چنین سخنی دیگر وجه پسندیده‌ای ندارد. </p> <p>غزالی در کتاب احیاء العلوم خود می‌گوید: اجتناب از گناه کبیره وقتی باعث تکفیر سیئات می‌شود که انسان بتواند آن گناه را مرتکب شود، ولی به خاطر ترس از خدا از آن صرفنظر<code class="page" rel="4,523"/> کند، مثل اینکه دسترسی به زن نامحرمی پیدا کرده، و می‌تواند بدون هیچ نگرانی با او زنا کند، ولی جلو هوای نفس خود را بگیرد، و تنها به نظر و دستمالی اکتفاء کند، در اینگونه موارد آن مجاهده با نفس اثرش در نورانی کردن قلب بیشتر از اثر سویی است که نظر و یا لمس در قلب می‌گذارد، و معنای تکفیر سیئات این است و اما اگر این شخص أخته و یا عنین باشد، و اصلا آلت تناسلیش نعوظ نکند، و یا موانعی پیش بیاید، و نگذارد او به عمل جماع مشغول شود، و یا حتی ترس از آخرت نگذارد آلت او نعوظ کند، چنین اجتنابی (صرفنظر از اینکه اصلا اجتناب نیست) صلاحیت برای تکفیر نظر و لمس و یا مقدمات جماع از قبیل رقص و آوازه‌خوانی را ندارد، بلکه کسی که میل نوشیدن شراب و شنیدن آهنگ‌های تار را دارد، ولی با مجاهده جلوی هوای نفس خود را می‌گیرد، شراب را به آسمان می‌پاشد، و تنها به شنیدن موسیقی اکتفاء می‌کند این جهاد با نفسش چه بسا ظلمت و اثر سویی که از ناحیه صدای موسیقی بر دلش افتاده را از دل او محو کند، پس همه اینها احکامی است اخروی که در آخرت به حسابش رسیده می‌شود، این بود گفتار غزالی<span class="footnote" rel="1" title="احیاء العلوم غزالی جزء ۱۱ ص ۱۷۷">*</span>. </p> <p>وی در جایی دیگر می‌گوید: هر ظلمتی که بر صفحه دل نشیند دیگر بر طرف نمی‌شود، مگر به وسیله حسنه‌ای که ضد آن باشد، نه هر حسنه، و حسنات و سیئات متضاد آنهایی هستند که با یکدیگر تناسب دارند، و بدین جهت سزاوار است که مسلمان هر گناهی را که می‌کند، به وسیله حسنه‌ای از جنس آن آن را زایل کند تا با آن مبارزه کرده باشد، چون سفیدی به وسیله سیاهی از بین می‌رود نه به وسیله حرارت و برودت، و رعایت این تدریج و تحقیق از لطایفی است در طریقه محو، چون امید موفقیت با رعایت آن بیشتر، و اطمینان‌آورتر از این است که برای محو گناهان تنها بر یک نوع عبادت تکیه کند هر چند که آن نیز در محو گناهان مؤثر است<span class="footnote" rel="2" title="احیاء العلوم غزالی جزء ۱۱ ص ۲۰۰">*</span>. </p> <p>خواننده عزیز از این گفتار غزالی به طوری که ملاحظه کردید چنین بر می‌آید که محو کننده سیئات، اجتناب و خودداری از کبایر است، با این که لازمه سخن اولش همان طور که در اشکال سوم ما بیانش گذشت این بود که اجتناب و خودداری لازم نبوده، بلکه نبود گناه کافی است، هر چند که این نبود به خاطر نداشتن قدرت باشد. </p> <p>پس هیچ یک از این وجوه چندگانه چنگی به دل نزد، و کلام جامعی که ممکن است با استفاده از ظواهر آیات کریمه قرآن در این باره گفته شود این است که مساله کسر و انکسار و معارضه حسنات با سیئات، و بالعکس اجمالا مسلم است، اما اینکه هر سیئه‌ای در هر حسنه‌ای و به عکس هر حسنه‌ای در هر سیئه‌ای تاثیر بگذارد، آن را ناقص یا به کلی از بین ببرد هیچ     <code class="page" rel="4,524"/> دلیلی ندارد، تنها دلیلش حسابگری در حالات اخلاقی و نفسانی است، که البته این حسابگری و این اعتبار، در فهم اینگونه حقایق قرآنی در باب ثواب و عقاب کمک خوبی است. </p> <p>و اما مساله گناهان کبیره و صغیره همانطور که توجه فرمودید گفتیم از ظاهر آیه مورد بحث بر می‌آید که گناهان در مقایسه‌ با یکدیگر صغیره و کبیره می‌شوند، مثلا قتل نفس محترمه از در ستمگری، گناه است، و نظر کردن به زن نامحرم نیز گناه است ولی اولی نسبت به دومی کبیره است، و نیز می خوردن و مست شدن از در طغیان و بی اعتنایی به نهی خدای تعالی و خلاصه حلال شمردن آن گناه است، و خوردن آن از روی هوای نفس نیز گناه خواهد بود، لیکن دومی نسبت به اولی کوچک‌تر است، و از ارتباط این مساله با مساله کسر و انکساری که گذشت، و این که گناهان ثوابها را به کلی از بین ببرد و به عکس خیلی روشن نیست. </p> <h3> <span class="title" rel="4_31">اجتناب از کبائر در تکفیر دخالت دارد نه اینکه مانند توبه علت تامه تکفیر باشد</span> </h3> <p> از این بحث بگذریم، بحث دیگری که در این آیه هست این است که از ظاهرش بر می‌آید که خدای سبحان وعده می‌دهد به کسانی که از کبایر خودداری کنند این که همه سیئات آنان را تکفیر کند، چه سیئات گذشته و چه آینده آنان، چون آیه شریفه اطلاق دارد، و ظاهر اطلاق هر دو نوع سیئات را شامل می‌شود، و از سوی دیگر این را می‌دانیم که ظاهر از این اجتناب. اجتناب بقدر ممکن است، یعنی هر مؤمنی به مقداری که می‌تواند از کبیره‌ها اجتناب کند، به طوری که کلمه اجتناب صادق باشد بر ترک گناه او، چون هر ترک گناهی اجتناب نیست، و اگر شخص با توجه، کمترین توجهی به سلسله گناهان کبیره بکند، متوجه می‌شود که در عالم هستی حتی یک نفر پیدا نمی‌شود که به تمامی گناهان کبیره میل پیدا بکند، و قدرت ارتکاب آنها را نیز داشته باشد، و به فرض هم که چنین کسی پیدا شود آن قدر نادر است که ملحق به عدم است و باید گفت اصلا چنین کسی نیست. </p> <p>با این حال اگر بخواهیم آیه شریفه را بر چنین فردی حمل کنیم و بگوییم منظورش چنین کسی است قطعا طبع سلیم و مستقیم این حمل ما را نخواهد پسندید، بناچار باید گفت: مقصود آیه این است که هر کس به قدری که می‌تواند گناه کبیره بکند، و نفس او کمال اشتیاق به آن گناهان را دارد، و قدرت بر انجام آن را نیز دارد، ولی به خاطر ترس از خدا مرتکب نشود خدای تعالی سیئات چنین کسی را تکفیر می‌کند و می‌بخشد، حال چه این که آن سیئات متناسب و هم جنس آن کبایر باشد و یا نباشد. </p> <p>و اما اینکه این تکفیر خاصیت اجتناب باشد، به این معنا که اجتناب فی نفسه و خود به خود اطاعتی باشد که اثرش تکفیر سیئات گردد، نظیر توبه که چنین اثری را دارد، از ظاهر آیه بر نمی‌آید و نمی‌توان این معنا را به گردن آیه گذاشت، که انسان همین که گناهان کبیره<code class="page" rel="4,525"/> مرتکب نشود، در صغیره‌ها آزاد است و چون هر چه صغیره بکند حسناتش که یکی از آنها اجتناب از کبایر است آن را تکفیر و خنثی می‌کنند، هم چنان که خدای تعالی فرمود: <span class="aya" rel="11_114" data-words="10-13">إن الحسنات یذهبن السیئات</span><span class="footnote" rel="1" title="حسنات، سیئات را از بین می‌برند سوره هود آیه ۱۱۴">*</span> تنها از ظاهر آیه مورد بحث که می‌فرماید: <span class="aya" rel="4_31" data-words="1-9">إن تجتنبوا کبائر ما تنهون عنه نکفر عنکم سیئاتکم</span> بر می‌آید که اجتناب از کبایر در مساله تکفیر دخالت دارد، نه اینکه علت تامه آن باشد، و گرنه مناسب‌تر این بود که بفرماید اطاعت‌ها که یکی از آنها اجتناب مورد بحث است، سیئات را تکفیر می‌کنند، هم چنان که در آیه سوره هود همین را فرمود، و یا بفرماید: خدای تعالی گناهان صغیره را هر چه باشد می‌آمرزد، دیگر احتیاج نداشت به صورت جمله شرطیه بفرماید اگر شما از گناهان کبیره اجتناب کنید، ما صغیره‌هایتان را تکفیر می‌کنیم. </p> <p>و اما اینکه از کجا بفهمیم فلان گناه کبیره است یا صغیره پاسخش را در اول بحث دادیم که از راه شدت نهی وارد از آن، و یا از اینکه مرتکبش تهدید به عذاب آتش شده، و یا امثال آن فهمیده می‌شود حال چه اینکه آن نهی در کتاب خدا آمده باشد، و چه این که در سنت وارد شده باشد، چون هیچ دلیلی نداریم بر این که گناه کبیره تنها آن گناهانی است که در قرآن از آن نهی شدید و یا تهدید به عذاب آتش شده باشد. </p> <h3>بحث روایتی‌ <span class="title" rel="4_31"> (روایاتی در بیان گناهان کبیره) </span> </h3> <p> در کافی از امام صادق (ع) روایت آورده که فرمود: گناهان کبیره آن گناهانی است که خدای تعالی آتش دوزخ را بر مرتکب آن حتمی دانسته است<span class="footnote" rel="2" title="اصول کافی ج ۲ ص ۲۷۶ حدیث ۱">*</span>. </p> <p>و در کتاب فقیه و تفسیر عیاشی از امام باقر (ع) روایت کرده که در باره گناهان کبیره فرمود: هر عملی که خدا مرتکب آن را تهدید به آتش کرده، کبیره است<span class="footnote" rel="3" title="فقیه ج ۳ ص ۳۷۳ حدیث ۱۴ و عیاشی ج ۱ ص ۲۳۹ حدیث ۱۱۴">*</span>. </p> <p>و در کتاب ثواب الاعمال از امام صادق (ع) نقل کرده که فرمود: هر کس اجتناب کند از هر عملی که خدا در برابر آن تهدید به آتش کرده، در صورتی که ایمان داشته باشد،  (و بخاطر اطاعت از خدا آن عمل را انجام ندهد)، خدای سبحان سیئات او را تکفیر می‌کند، و در منزلگاهی آبرومند و ارجمند داخل می‌سازد، و کبایر هفتگانه‌ای که باعث آتش       <code class="page" rel="4,526"/> می‌شوند عبارتند از کشتن انسانی بدون مجوز، و عقوق والدین (یعنی رنجانیدن آنان) و خوردن ربا، و برگشتن به کفر بعد از دوری کردن از آن، و تهمت زدن زنا به زن پاکدامن، و خوردن مال یتیم، و فرار از جنگ<span class="footnote" rel="1" title="ثواب الاعمال ص ۱۵۸ حدیث ۱">*</span>. </p> <p>مؤلف قدس سره: روایات از طرق شیعه و سنی در شمار عدد کبایر بسیار است، و در این بحث عده‌ای از آنها از نظر خواننده می‌گذرد، چیزی که هست در روایات آینده یکی از کبایر هفتگانه را شرک به خدا شمرده‌اند مگر در این روایت که نامی از آن برده نشده، و ای بسا امام صادق (ع) شرک را از بین آن هفت کبیره بیرون کرده، بدین جهت که خصوص شرک از بزرگترین کبیره‌ها بوده، و جمله:  (در صورتی که ایمان به خدا داشته باشد) به همین نکته اشاره دارد. </p> <p>و در مجمع البیان<span class="footnote" rel="2" title="مجمع البیان ج ۲ ص ۸۴ جزء ۵ چاپ حیات طبع بیروت و اصول کافی ج ۲ ص ۲۸۵ حدیث ۲۴">*</span> است که عبد العظیم بن عبد اللَّه حسنی از ابی جعفر محمد بن علی  (جواد) از پدرش علی بن موسی الرضا از پدرش موسی بن جعفر (علیهم السلام) روایت کرده که فرمود: عمرو بن عبید بصری بر (پدرم) امام صادق (ع) در آمد، همین که سلام کرد و نشست، این آیه را تلاوت کرد: <span class="aya" rel="42_37" data-words="2-7">الذین یجتنبون کبائر الإثم و الفواحش</span> و آن گاه از خواندن بقیه آیه خودداری کرد، امام صادق (ع) پرسید چرا سکوت کردی؟ گفت: دوست دارم اول گناهان کبیره را از نظر قرآن کریم بشناسم، حضرت فرمود: عیبی ندارد، ای عمرو بزرگترین کبایر 1-شرک به خدای تعالی است، به دلیل این کلام خدای عز و جل که می‌فرماید: <span class="aya" rel="4_48" data-words="1-7">إن الله لا یغفر أن یشرک به</span>، و این آیه که می‌فرماید: <span class="aya" rel="5_72" data-words="22-33">إنه من یشرک بالله فقد حرم الله علیه الجنة و مأواه النار</span><span class="footnote" rel="3" title="سوره مائده آیه ۷۲">*</span>،  (و کسی که به خدا شرک بورزد، خدا بهشت را بر او حرام کرده و جایگاهش آتش است)2-و بعد از شرک به خدای تعالی نومیدی از رحمت او است، چون در این باره فرموده: <span class="aya" rel="12_87" data-words="15-23">إنه لا ییأس من روح الله إلا القوم الکافرون</span><span class="footnote" rel="4" title="سوره یوسف آیه ۸۷">*</span>،  (و از رحمت خدا مایوس نمی‌شوند مگر مردم کافر)3-و سپس ایمنی از مکر خدای تعالی است چون خدای تعالی او را خاسر و زیانکار خوانده، و فرموده، <span class="aya" rel="7_99" data-words="5-11">فلا یأمن مکر الله إلا القوم الخاسرون</span><span class="footnote" rel="5" title="سوره اعراف آیه ۹۹">*</span>. </p> <p>4-و یکی دیگر از گناهان کبیره‌ای که در قرآن آمده عقوق والدین است و آن این           <code class="page" rel="4,527"/> است که عاق والدین را جبار و شقی نامیده، و از قول عیسی (ع) نقل کرده که فرمود: <span class="aya" rel="19_32" data-words="1-8">و برا بوالدتی و لم یجعلنی جبارا شقیا</span><span class="footnote" rel="1" title="سوره مریم آیه ۳۲">*</span> (خدا مرا نیکوکار نسبت به مادرم کرده، و مرا جبار و شقی نکرد)5-از گناهان کبیره قتل نفس است (یعنی کشتن انسانی که خدای تعالی خون او را محترم قرار داده) و در نتیجه بدون حق نباید کشته شود، و در باره این گناه فرموده: <span class="aya" rel="4_93" data-words="1-9">و من یقتل مؤمنا متعمدا فجزاؤه جهنم خالدا فیها</span><span class="footnote" rel="2" title="سوره نساء آیه ۹۳">*</span>،  (و کسی که مؤمنی را عمدا به قتل برساند، کیفرش جهنم است، در حالی که همیشه در آن خواهد بود)،6-نسبت زنا به زنان بی گناه دادن، که خدای تعالی در باره این گناه فرموده: <span class="aya" rel="24_23" data-words="1-15">إن الذین یرمون المحصنات الغافلات المؤمنات لعنوا فی الدنیا و الآخرة و لهم عذاب عظیم</span><span class="footnote" rel="3" title="سوره نور آیه ۲۳">*</span>،  (کسانی که زنان مؤمن پاکدامن و از همه جا بی خبر را تهمت زنا می‌زنند، در دنیا و آخرت لعنت شده‌اند، و عذابی عظیم دارند)،7- از گناهان کبیره خوردن مال یتیم است، چون قرآن کریم در باره‌اش می‌فرماید: <span class="aya" rel="4_10" data-words="1-6">إن الذین یأکلون أموال الیتامی ظلما...</span><span class="footnote" rel="4" title="سوره نساء آیه ۱۰">*</span> (کسانی که اموال ایتام را به ظلم می‌خورند جز این نیست که آتش در شکم خود می‌کنند)8-فرار از جنگ است، چون خدای تعالی در باره آن می‌فرماید: <span class="aya" rel="8_16" data-words="1-23">و من یولهم یومئذ دبره إلا متحرفا لقتال أو متحیزا إلی فئة فقد باء بغضب من الله و مأواه جهنم و بئس المصیر</span><span class="footnote" rel="5" title="سوره انفال آیه ۱۶">*</span> (و کسی که پشت به دشمن کند، بدون اینکه بخواهد حیله جنگی بکار برده، و یا به جمعیتی بپیوندد تا او را کمک کنند، با خشمی از خدا روبرو شده، و چنین کسی جای در دوزخ دارد، که چه بد سرانجامی است). </p> <p>9-نهم ربا خواری که خدای تعالی در باره آن فرموده: <span class="aya" rel="2_275" data-words="1-13">الذین یأکلون الربا لا یقومون إلا کما یقوم الذی یتخبطه الشیطان من المس</span><span class="footnote" rel="6" title="سوره بقره آیه ۲۷۵">*</span>،  (آنها که ربا می‌خورند از جای بر نمی‌خیزند مگر مثل کسی که شیطان با تماس خود مخبطش کرده) و نیز در باره رباخواران فرموده: <span class="aya" rel="2_279" data-words="1-9">فإن لم تفعلوا فأذنوا بحرب من الله و رسوله</span><span class="footnote" rel="7" title="سوره بقره آیه ۲۷۹">*</span>،  (حال اگر باز هم از این عمل دست بردار نیستید، اعلام جنگ با خدا و رسولش دهید). </p> <p>               <code class="page" rel="4,528"/> 10-دهم از گناهان کبیره جادوگری (سحر) است، چون خدای تعالی در باره آن فرموده: <span class="aya" rel="2_102" data-words="67-77">و لقد علموا لمن اشتراه ما له فی الآخرة من خلاق</span><span class="footnote" rel="1" title="سوره بقره آیه ۱۰۲">*</span>،  (ساحران به خوبی می‌دانند کسی که سحر را بر کتاب خدا ترجیح دهد در آخرت نصیبی ندارد). </p> <p>11-یکی دیگر از گناهان کبیره زنا است، زیرا خدای تعالی می‌فرماید: <span class="aya" rel="25_68-69" data-words="21-35">و من یفعل ذلک یلق أثاما، یضاعف له العذاب یوم القیامة و یخلد فیه مهانا</span><span class="footnote" rel="2" title="سوره فرقان آیه:۶۸-۶۹">*</span>،  (و کسی که این گناه را مرتکب شود با عقوبتی روبرو خواهد شد و روز قیامت عذاب برای او مضاعف گشته با ذلت در آن جاودانه خواهد زیست). </p> <p>13-سوگند دروغ است، چون خدای تعالی در باره آن می‌فرماید: <span class="aya" rel="3_77" data-words="1-15">إن الذین یشترون بعهد الله و أیمانهم ثمنا قلیلا أولئک لا خلاق لهم فی الآخرة</span><span class="footnote" rel="3" title="سوره آل عمران آیه ۷۷">*</span> (مسلما کسانی که با عهد خدا و سوگندهاشان بهایی اندک را به دست می‌آورند، اینان در آخرت هیچ بهره‌ای ندارند). </p> <p>14-چهاردهم غلول یعنی دزدیدن از غنیمت است، که خدای تعالی در باره آن فرمود: <span class="aya" rel="3_161" data-words="7-14">و من یغلل یأت بما غل یوم القیامة</span><span class="footnote" rel="4" title="سوره آل عمران آیه ۱۶۱">*</span> (و کسی که از غنیمت بدزدد، و در آن خیانت کند، روز قیامت با همان خیانتش می‌آید). </p> <p>15-پانزدهم ندادن زکات واجب است، چون خدای سبحان در باره آن می‌فرماید: <span class="aya" rel="9_35" data-words="1-13">یوم یحمی علیها فی نار جهنم فتکوی بها جباههم و جنوبهم و ظهورهم...</span><span class="footnote" rel="5" title="سوره توبه آیه ۳۵">*</span>،  (روزی که بر آن گنجینه‌ها در آتش جهنم می‌دمند، تا سرخ شود، آن گاه با همان پولها پیشانی و پشت و پهلویشان را داغ می‌زنند). </p> <p>16-شانزدهم شهادت دروغ، و کتمان شهادت است، چون خدای تعالی فرموده: <span class="aya" rel="2_283" data-words="28-33">و من یکتمها فإنه آثم قلبه</span><span class="footnote" rel="6" title="سوره بقره آیه ۲۸۳">*</span> (و کسی که شهادت را کتمان کند قلبش گنه کار است). </p> <p>17-شرب خمر-می‌گساری-، زیرا خدای تعالی آن را معادل بت‌پرستی قرار داده است. </p> <p>18-ترک نماز عمدا. </p> <p>19-ترک هر عملی که خدای تعالی آن را واجب کرده، به دلیل این که رسول خدا             <code class="page" rel="4,529"/> (ص) فرمود:  (کسی که نماز را عمدا ترک کند ذمه خدا و ذمه رسول خدا (ص) از او بری و بیزار است). </p> <p>20-قطع رحم، زیرا خدای تعالی فرموده: <span class="aya" rel="13_25" data-words="21-27">أولئک لهم اللعنة و لهم سوء الدار</span><span class="footnote" rel="1" title="سوره رعد آیه ۲۵">*</span>،  (اینان مشمول لعنت خدایند، و منزل بد که همان دوزخ است از آن ایشان است). </p> <p>موسی بن جعفر (ع) راوی حدیث سپس اضافه فرموده: که عمرو بن عبید از نزد امام صادق (ع) بیرون می‌شد، در حالی که صدایش به گریه بلند بود، و می‌گفت: هلاک شد هر کس که به رأی خود فتوا داد، و با شما-اهل بیت رسول ( ص) -در فضیلت و علم معارضه کرد. </p> <p>مؤلف قدس سره: قریب به این مضمون از طرق اهل سنت از ابن عباس روایت شده<span class="footnote" rel="2" title="الدر المنثور ج ۲ ص ۱۴۸">*</span> و با این روایت دو مطلب روشن می‌شود. </p> <p>1-اول این که-همانطور که مختار ما در معنای کبیره بود-گناه کبیره عبارت است از آن گناهی که با لحنی شدید از آن نهی شده باشد، و یا در نهی از آن اصرار و یا تهدید به آتش شده باشد، حال چه این که آن نهی در کتاب خدای تعالی باشد یا در سنت، هم چنان که این معنا در موارد استدلال امام صادق (ع) به خوبی به چشم می‌خورد، و از این حدیث همان معنایی استفاده می‌شود که در حدیث کافی آمده بود: که گناه کبیره آن گناهی است که خدای تعالی عذاب آتش را بر آن واجب کرده باشد، و نیز حدیث فقیه و تفسیر عیاشی که داشت کبیره آن گناهی است که خدای تعالی مرتکب آن را تهدید به آتش کرده باشد، پس مراد از واجب کردن و تهدید نمودن اعم است از اینکه تصریح به آن کرده باشد، و یا این وجوب و تهدید را به اشاره فهمانده باشد، چه این که در کلام خدای عز و جل آمده باشد و یا در کلام و حدیث رسول خدا (ص). </p> <p>و من گمان می‌کنم حدیثی هم که در این باره از ابن عباس روایت شده همین طور است، یعنی مراد ابن عباس از تهدید به آتش اعم از تصریح و تلویح و از قرآن و حدیث است، شاهد این معنا عبارتی است که در تفسیر طبری از ابن عباس روایت شده، و آن عبارت این است که می‌گوید: کبایر عبارتند از هر گناهی که خدای تعالی بیان حرمت آن را با مساله آتش و غضب یا لعنت و یا عذاب ختم کرده باشد<span class="footnote" rel="3" title="تفسیر طبری ج ۵ ص ۲۷">*</span>، باز از اینجا روشن می‌شود آن روایتی که       <code class="page" rel="4,530"/> در تفسیر طبری و غیر آن نقل شده که: هر چه خدای تعالی از آن نهی کرده کبیره است، مخالف با این روایات در معنای کبیره نیست، بلکه خواسته است بگوید: همه گناهان در مقایسه با حقارت انسان و عظمت پروردگارش کبیره است. </p> <p>2-مطلب دومی که با این روایت روشن می‌شود، این است که اگر در بعضی از روایات گذشته و آینده کبیره‌ها منحصر در هشت و یا نه کبیره شده، نظیر بعضی از روایات نبویه‌ای که از طرق اهل سنت نقل شده، و یا منحصر در بیست کبیره شده، نظیر این روایات و یا هفتاد نظیر روایاتی دیگر، همه به اعتبار اختلافی است که‌ در بزرگی گناه است، هم چنان که در روایت مورد بحث در باره شرک به خدای تعالی تعبیر کرده بود به بزرگترین کبایر، و در الدر المنثور است که بخاری و مسلم و ابو داود و نسایی و ابن ابی حاتم از ابی هریره روایت کرده‌اند که گفت: رسول خدا (ص) فرمود: از هفت گناه کشنده اجتناب کنید، اصحاب پرسیدند: آن هفت گناه کدام است، یا رسول اللَّه فرمود: شرک به خدا و کشتن بناحق انسانی که خونش محترم است، و سحر و ربا خواری، و خوردن مال یتیم، و پشت کردن به لشگر دشمن در روز جنگ، و تهمت زنا به زنان مؤمن (بی‌گناه و از همه جا بی‌خبر) زدن<span class="footnote" rel="1" title="الدر المنثور ج ۲ ص ۱۴۶">*</span>. </p> <p>و در همان کتاب است که ابن حیان و ابن مردویه، از ابی بکر بن محمد بن عمرو بن حزم، از پدرش محمد، از جدش عمرو بن حزم، روایت کرده‌اند که گفت: رسول خدا (ص) نامه‌ای به اهل یمن نوشت، و در آن واجبات و مستحبات و دیات را بر شمرده، به دست عمرو بن حزم داد تا برساند. </p> <p>عمرو می‌گوید: در آن نامه آمده بود از همه گناهان کبیره بزرگتر (در نزد خدا و در قیامت)، شرک ورزیدن به خدا است، و سپس کشتن انسانی مؤمن بدون حق، و فرار در روز جنگ و عاق والدین شدن، و تهمت زنا به زنان پاکدامن زدن، و سحر آموختن، و ربا خوردن، و مال یتیم را تصرف کردن<span class="footnote" rel="2" title="الدر المنثور ج ۲ ص ۱۴۶">*</span>. </p> <p>و در همان کتاب است که عبد اللَّه بن احمد در کتاب (زوائد الزهد) از انس روایت کرده که گفت: من از رسول خدا (ص) شنیدم می‌فرمود: آگاه باشید که شفاعت من مخصوص اهل کبایر از امت من است، آن گاه این آیه را تلاوت فرمودند: <span class="aya" rel="4_31" data-words="1-9">إن تجتنبوا کبائر ما تنهون عنه نکفر عنکم سیئاتکم...</span><span class="footnote" rel="3" title="الدر المنثور ج ۲ ص ۱۴۵">*</span>. </p> 
