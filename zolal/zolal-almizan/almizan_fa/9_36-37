<h3 class="ayas">سوره التوبة آیه‌های ۳۶ تا ۳۷</h3><code class="section" rel="9_36-37"/><h3>ترجمه آیات</h3> <p> <span class="trans" rel="9_36">بدرستی که عدد ماهها نزد خدا دوازده ماه است، در همان روزی که آسمانها و زمین را آفرید در کتاب او چنین بوده، از این دوازده ماه چهار ماه حرام است، و این است آن دین قویم، پس در آن چهار ماه به یکدیگر ظلم مکنید، و با همه مشرکین کارزار کنید همانطور که ایشان با همه شما سر جنگ دارند و بدانید که خدا با پرهیزکاران است.  «۳۶» </span><span class="trans" rel="9_37">نسی‌ء گناهی است علاوه بر کفر، و کسانی که کافر شدند بوسیله آن گمراه می‌شوند، یک سال آن ماهها را حرام می‌کنند و یک سال را حلال، تا با عده ماههایی که خدا حرام کرده مطابق شود، پس (این عمل باعث می‌شود که) حلال کنند چیزی را که خدا حرام کرده،  (آری) اعمال بدشان در نظرشان جلوه کرده و خداوند مردمان کافر را هدایت نمی‌کند «۳۷» </span></p> <h3>بیان آیات‌ <span class="title" rel="9_36 9_37">توضیحی در مورد تنبه و توجه یافتن انسان به سال و ماه شمسی و قمری</span> </h3> <p> در این دو آیه حرمت ماههای حرام یعنی ذی القعده، ذی الحجه، محرم و رجب بیان شده و حرمتی که در جاهلیت داشت تثبیت گردیده و قانون تاخیر حرمت یکی از این ماهها که از قوانین دوره جاهلیت بود لغو اعلام شده، و نیز مسلمین مامور شده‌اند بر اینکه با همه مشرکین کارزار کنند. </p> <p> <span class="aya" rel="9_36" data-words="1-16">إن عدة الشهور عند الله اثنا عشر شهرا فی کتاب الله یوم خلق السماوات و الأرض</span> کلمه <em>شهر</em> مانند کلمه <em>سنة</em> و <em>اسبوع</em> از لغاتی است که عموم مردم از قدیمی‌ترین اعصار آنها را می‌شناخته‌اند. و چنین بنظر می‌رسد که بعضی از این اسامی باعث پیدایش بعضی دیگر شده و در تنبه مردم به آن بعضی دیگر اثر داشته، چون بطور مسلم اولین تنبهی که انسان پیدا کرده تنبه به تفاوت فصول چهارگانه سال بوده، بعدا متوجه شده که دوباره همین چهار فصل تکرار شده،  (از این رو ناگزیر شده که هر دوری از این چهار فصل را به یک اسم بنامد که در عربی <em>سنه</em> و در فارسی <em>سال</em> و در زبانهای دیگر به کلمات دیگری نامیده شده است) آن گاه متوجه شده که هر یک از این فصول تقسیماتی دارند که کوتاه‌تر از خود فصل است، و این تقسیمات را از اختلاف اشکال ماه فهمیده و دیده‌اند که در هر فصلی سه نوبت قرص ماه بصورت هلال درمی‌آید، و طول هر نوبت قریب به سی روز است، در نتیجه سال را که از یک نظر به چهار فصل تقسیم شده بود از این نظر به دوازده ماه تقسیم نموده و برای هر ماه نامی تعیین نمودند. </p> <p>و لیکن باید دانست چهار فصلی که محسوس انسان است همان سال شمسی است که از سیصد و شصت و پنج روز و چند ساعت مرکب شده، و این سال با سال قمری که دوازده ماه قمری و قریب به سیصد و پنجاه و چهار روز است منطبق نمی‌شود مگر با رعایت حساب کبیسه، و با آنکه حساب سال شمسی دقیق‌تر است مع ذلک مردم، سال قمری را (بخاطر اینکه محسوس‌تر است و خرد و کلان، عالم و جاهل و شهری و دهاتی می‌توانند با نگاه به ماه استفاده خود را نموده و زمان را تعیین نماید) پیروی می‌کنند. </p> <p>هم چنان که در تقسیم ماه به چهار هفته با اینکه با حساب دقیق درست درنمی‌آید دچار این سهل‌انگاری شده‌اند، و نسلهای بعدی هم با اینکه د ر حساب سال و ماه تجدید نظر نموده و<code class="page" rel="9,357"/> آن دو را رصدبندی کرده و در نتیجه ماههای قمری را به ماههای شمسی مبدل نموده مع ذلک حساب هفته را به اعتبار خود باقی گذارده و هیچ گونه تغییری در آن نداده‌اند. </p> <p>البته، همه اینها که گفته شد مربوط است به ساکنین قسمت عمده مسکونی کره زمین که عبارتست از کشورها و شهرهای استوایی و معتدله شمالی و جنوبی و کشورهایی که عرض آنها از خط استواء بیش از شصت و هفت درجه نیست، و اما نقاطی که عرضشان از خط استواء بیش از این است، حساب سال و ماه آنها حساب دیگری است، و هر چه به قطب نزدیک‌تر شود حساب دیگری پیدا می‌کند، تا آنجا که در دو نقطه قطب شمالی و جنوبی، سال عبارت می‌شود از یک روز (بطول شش ماه) و یک شب (بطول شش ماه). </p> <p>و به همین جهت ساکنین قسمت عمده زمین وقتی مجبور می‌شوند که با ساکنان دو قطب که البته خیلی هم اندکند، ارتباط پیدا کنند ناگزیر می‌شوند به همین حساب، سال و ماه و هفته و روز خودشان را در آنجا بکار برند (مثلا هر بیست و چهار ساعت را یک شبانه روز حساب کنند)، بنا بر این می‌توان گفت حساب سال، ماه و هفته حسابی است که در تمامی مکان کره زمین بکار می‌رود. </p> <p>از سوی دیگر، این حساب تنها در کره ما معتبر است و اما سایر کواکب و کرات آسمانی هر کدام حساب جداگانه‌ای دارند، مثلا سال در هر یک از کرات و سیارات منظومه شمسی عبارتست از مدت زمانی که در آن زمان فلان سیاره یک بار بدور خورشید بچرخد، این حساب سال شمسی آن سیاره است، و اگر سیاره‌ای باشد که دارای قمر و یا اقماری بوده باشد البته ماه قمری‌اش ماه دیگری است که در علم هیئت بطور مفصل بیان شده. </p> <h3> <span class="title" rel="9_36">مراد از ماههای دوازده گانه در: <span class="aya" rel="9_36" data-words="1-8">إن عدة الشهور عند الله اثنا عشر شهرا...</span> ماههای قمریست</span> </h3> <p> پس اینکه فرمود: <span class="aya" rel="9_36" data-words="1-8">إن عدة الشهور عند الله اثنا عشر شهرا...</span>، ناظر است به ماههای قمری که گفتیم دارای منشای است حسی، و آن تحولاتی است که کره ماه به خود گرفته و در نتیجه خود را به اهل زمین به اشکال مختلفی نشان می‌دهد. </p> <p>و دلیل اینکه گفتیم منظور از آن، ماههای قمری است این است که اولا بعد از آن فرموده: <span class="aya" rel="9_36" data-words="17-19">منها أربعة حرم</span> و این معنا ضروری و مورد اتفاق است که اسلام از ماههای دوازده‌گانه، چهار ماه قمری یعنی ذی القعده، ذی الحجه، محرم و رجب را حرام دانسته نه چهار ماه شمسی را. </p> <p>و ثانیا فرموده: <span class="aya" rel="9_36" data-words="4-5">عند الله</span> و نیز فرموده: <span class="aya" rel="9_36" data-words="9-16">فی کتاب الله یوم خلق السماوات و الأرض</span> چون همه این قیدها دلیل است بر اینکه عدد نام برده در آیه عددی است که هیچ تغییر و اختلافی در آن راه ندارد، چون نزد خدا و در کتاب خدا دوازده است، و در سوره <em>یس</em> فرموده: آفتاب<code class="page" rel="9,358"/> را چنین قرار داد که در مدار معینی حرکت کند، و ماه را چنین مقدر فرمود که چون بند هلالی شکل خوشه خرما منزلهایی را طی نموده دوباره از سر گیرد، نه آفتاب به ماه برخورد، و نه شب از روز جلو افتد، بلکه هر یک از آن اجرام در مداری معین شناوری کنند پس دوازده‌گانه بودن ماه حکمی است نوشته در کتاب تکوین، و هیچ کس نمی‌تواند حکم خدای تعالی را پس و پیش کند. </p> <p>و پر واضح است که ماههای شمسی از قراردادهای بشری است، گر چه فصول چهارگانه و سال شمسی اینطور نبوده و صرف اصطلاح بشری نیست، و لیکن ماههای آن صرف اصطلاح است بخلاف ماههای قمری که یک واقعیت تکوینی است و بهمین جهت آن دوازده ماهی که دارای اصل ثابتی باشد همان دوازده ماه قمری است نه شمسی. </p> <p>بنا بر این بیان، معنای آیه چنین می‌شود: شماره ماههای سال دوازده ماه است که سال از آن ترکیب می‌یابد و این شماره‌ای است در علم خدای سبحان و شماره‌ایست که کتاب تکوین و نظام آفرینش از آن روزی که آسمانها و زمین خلق شده و اجرام فلکی براه افتاده و پاره‌ای از آنها بدور کره زمین بگردش درآمدند آن را تثبیت نمود و بهمین جهت باید گفت: ماههای قمری و دوازده‌گانه بودن آنها اصل ثابتی از عالم خلقت دارد. </p> <p>و از اینجا بخوبی روشن می‌گردد اینکه بعضی از مفسرین<span class="footnote" rel="1" title="تفسیر المنار ج ۱۰ ص ۴۱۲">*</span> گفته‌اند: منظور از کتاب اللَّه در آیه مورد بحث، قرآن و یا کتاب دیگری از مقوله دفتر و کاغذ است که اسامی ماهها در آن نوشته شده تا چه اندازه فاسد است. </p> <p> <span class="aya" rel="9_36" data-words="17-26">منها أربعة حرم ذلک الدین القیم فلا تظلموا فیهن أنفسکم</span> کلمه <em>حرم</em> جمع <em>حرام</em> است که به معنای هر چیز ممنوعی است. و <span class="phrase">کلمه <em rel="fa_9_36_22-22" data-sentence="5:103">قیم</em>  به معنای کسی است که قیام به اصلاح مردم نموده و بر اداره امور حیات و حفظ شؤون ایشان مهیمن و مسلط باشد.</span> </p> <p>و مقصود از آن چهار ماهی که حرام است بدلیل نقلی قطعی ماه ذی القعده، ذی الحجه، محرم و رجب است که جنگ در آنها ممنوع شده. و جمله‌ <span class="aya" rel="9_36" data-words="17-19">منها أربعة حرم</span> کلمه تشریع است نه اینکه بخواهد خبری بدهد، بدلیل اینکه دنبالش می‌فرماید: این است آن دین قائم به مصالح مردم . </p> <h3> <span class="title" rel="9_36 9_37">اشاره به حکم حرمت قتال در ماههای حرام چهار گانه</span> </h3> <p> و همانطور که اشاره شد منظور از حرام نمودن چهار ماه حرام، این است که مردم در این   <code class="page" rel="9,359"/> ماهها از جنگیدن با یکدیگر دست بکشند، و امنیت عمومی همه جا حکمفرما شود تا بزندگی خود و فراهم آوردن وسائل آسایش و سعادت خویش برسند، و به عبادت و طاعات خود بپردازند. </p> <p>و <span class="phrase">این حرمت، از شرایعی است که ابراهیم (ع) تشریع کرده بود، و عرب آن را حتی در دوران جاهلیت‌که از دین توحید بیرون بوده و بت می‌پرستیدند محترم می‌داشتند، چیزی که هست قانونی داشتند بنام <em rel="fa_9_37_2-2" data-sentence="179:222">نسی‌ء</em> و آن این بود که هر وقت می‌خواستند این چهار ماه و یا یکی از آنها را با ماه دیگری معاوضه نموده مثلا بجای محرم، صفر را حرام می‌کردند، و در محرم که ماه حرام بود به جنگ و خونریزی می‌پرداختند، و این قانون را آیه بعدی متعرض است.</span> </p> <p><span class="phrase">کلمه <em rel="fa_9_36_20-20" data-sentence="5:438">ذلک</em> در جمله‌ <span class="aya" rel="9_36" data-words="20-22">ذلک الدین القیم</span> اشاره است به حرمت چهار ماه مذکور، و کلمه <em rel="fa_9_36_21-21" data-sentence="181:304">دین</em> همانطوری که اطلاق می‌شود بر مجموع احکامی که خداوند بر انبیای خودش نازل کرده (از قبیل دین موسی، دین عیسی و دین خاتم انبیاء ع) همچنین اطلاق بر بعضی از آن احکام نیز می‌شود، و بهمین جهت معنای جمله مورد بحث این می‌شود که: تحریم چهار ماه از ماههای قمری، خود دینی است که مصالح بندگان را تامین و تضمین می‌نماید.</span> </p> <p>نظیر این تعبیر در آیه‌ <span class="aya" rel="5_97" data-words="1-10">جعل الله الکعبة البیت الحرام قیاما للناس و الشهر الحرام</span><span class="footnote" rel="1" title="خداوند کعبه بیت الحرام را مایه قوام مردم قرار داد، و همچنین شهر حرام را سوره مائده آیه ۹۷">*</span> آمده که در جلد ششم این کتاب بیانش گذشت. </p> <p><span class="phrase">ضمیری که در جمله‌ <span class="aya" rel="9_36" data-words="23-25">فلا تظلموا فیهن</span> بکار رفته راجع است به کلمه <em rel="fa_9_36_18-18" data-sentence="116:667">اربعة</em> نه به کلمه‌ <span class="aya" rel="9_36" data-words="6-7">اثنا عشر</span> زیرا همانطوری که فراء هم گفته اگر راجع به اثنا عشر بود جا داشت بجای  <em rel="fa_9_36_25-25" data-sentence="318:510">فیهن</em> بفرماید <em rel="fa_9_36_25-25" data-sentence="384:488">فیها</em> ، علاوه بر این، اگر راجع به کلمه اثنا عشر که به معنای یک سال تمام است می‌بود، به قول بعضی‌ها این اشکال متوجه می‌شد که در این صورت معنای جمله‌ <span class="aya" rel="9_36" data-words="23-26">فلا تظلموا فیهن أنفسکم</span> این باشد که دائما بخود ستم نکنید، و با در نظر گرفتن اینکه جمله مذکور نتیجه دوازده بودن ماهها است آن وقت وجه روشنی برای استنتاج آن به نظر نمی‌رسد،  (و این سؤال بنظر هر کس می‌رسد که دوازده‌گانه بودن ماهها چه ربطی دارد به اینکه انسان در همه سالهای عمرش به خود ستم نکند).</span> </p> <p>بخلاف اینکه ضمیر نامبرده راجع باشد به چهار ماه که در این صورت استنتاج مزبور روشن و مربوط خواهد بود، زیرا معنای آیه این می‌شود که بخاطر اینکه خداوند این چهار ماه را حرام کرده حرمتش را نگاه دارید و در آنها به خود ستم نکنید. </p> <p>   <code class="page" rel="9,360"/> پس نهی از ظلم کردن در این چند ماه دلیل بر عظمت و مؤکد بودن احترام آنها است، هم چنان که وقوع این نهی خاص بعد از نهی عام، دلیل دیگری است بر مؤکد بودن آن، و مثل این است که بگوئیم هیچ وقت ظلم مکن، و در این چند روزه ظلم مکن. </p> <p>و این جمله، یعنی جمله‌ <span class="aya" rel="9_36" data-words="23-26">فلا تظلموا فیهن أنفسکم</span> هر چند از نظر اطلاق لفظ نهی از هر ظلم و معصیتی است، لیکن سیاق آیه قرینه است بر اینکه مقصود أهم از آن، نهی از قتال در این چند ماه است. </p> <h3> <span class="title" rel="9_36">معنای کلمه <em>کافة</em> و جمله: <span class="aya" rel="9_36" data-words="28-33">قاتلوا المشرکین کافة کما یقاتلونکم کافة</span> </span> </h3> <p> <span class="aya" rel="9_36" data-words="27-39">و قاتلوا المشرکین کافة کما یقاتلونکم کافة و اعلموا أن الله مع المتقین</span> راغب در مفردات گفته: کلمه <em>کف</em> به معنای کف دست آدمی است که آن را باز و بسته می‌کند، و معنای <em>کففته</em> این است که من او را با کف دست زدم و دفع کردم، و بهمین مناسبت متعارف شده که این کلمه را در معنای دفع هر چند که با کف دست صورت نگیرد استعمال شود، حتی شخص کور را هم بخاطر اینکه چشمش بسته شده مکفوف گفته‌اند. </p> <p>و در آن آیه که می‌فرماید: <span class="aya" rel="34_28" data-words="1-6">و ما أرسلناک إلا کافة للناس</span> معنایش این است که ما از فرستادن تو منظوری جز این نداشتیم که مانع ایشان از معصیت بوده باشی. </p> <p>و <em>تاء</em> ای که در آخر <em>کافة</em> آمده، مانند تاءای که در آخر کلمات: <em>راویة</em> ،  <em>علامة</em> و <em>نسابة</em> آمده برای مبالغه است، و همچنین در آن آیه دیگر که می‌فرماید: <span class="aya" rel="9_36" data-words="27-33">و قاتلوا المشرکین کافة کما یقاتلونکمکافة</span> که بعضی گفته‌اند معنایش این است که شما با مشرکین کارزار کنید در حالی که ایشان را دفع دهنده باشید، هم چنان که ایشان با شما کارزار می‌کنند و می‌خواهند شما را دفع دهند . </p> <p>لیکن بعضی دیگر گفته‌اند <em>کافة</em> به معنای جماعت است و آیه بدین معنا می‌باشد:  با ایشان دسته جمعی کارزار کنید همانطوری که آنها همگی با شما کارزار می‌کنند ، چون جماعت را بخاطر نیرومندیش کافة می‌گویند، هم چنان که <em>وازعة</em> هم می‌نامند، و بهمین معنا در آیه‌ <span class="aya" rel="2_208" data-words="1-8">یا أیها الذین آمنوا ادخلوا فی السلم کافة</span> آمده<span class="footnote" rel="1" title="مفردات راغب، ماده &lt;em&gt;الکف&lt;/em&gt;">*</span>. </p> <p>و در مجمع البیان گفته: کلمه <em>کافة</em> به معنای احاطه، و ماخوذ است از <em>کافة الشی‌ء</em> که به معنای آخرین حد و کناره هر چیز است که وقتی بدانجا رسیدیم دیگر از پیشروی بیش از آن خودداری می‌کنیم. و اصل کلمه <em>کف</em> به معنای خودداری و جلوگیری است<span class="footnote" rel="2" title="مجمع البیان ج ۵ ص ۲۷">*</span>. </p> <p>     <code class="page" rel="9,361"/> این کلمه در هر دو جای آیه مورد بحث، حال است از ضمیری که به مسلمین و یا مشرکین برمی‌گردد و یا در اولی حال است از مسلمین و در دومی از مشرکین، و یا به عکس. </p> <p>پس در اینجا چهار احتمال هست، و از این چهار وجه آنکه زودتر از بقیه به ذهن می‌رسد وجه چهارمی است، و آن این است که بگوئیم کافة اولی حال است از مشرکین و دومی از مسلمین، و این تبادری که به ذهن دارد، برای این است که از نظر لفظ، اولی به مشرکین نزدیک‌تر است و دومی به مسلمین و بنا بر این معنای آیه چنین می‌شود: با مشرکین همه‌شان جنگ کنید هم چنان که ایشان با همه شما سر جنگ داشته و کارزار می‌کنند . </p> <p>در نتیجه آیه شریفه مانند آیه‌ <span class="aya" rel="9_5" data-words="5-8">فاقتلوا المشرکین حیث وجدتموهم</span> می‌شود که قتال با همه مشرکین را واجب می‌سازد، و هر حکمی را که آن آیه نسخ کرده این نیز نسخ می‌کند، و هر آیه دیگری که آن را تخصیص دهد و یا مقید کند، این را نیز تخصیص داده و مقید می‌سازد. </p> <p>البته این را هم باید دانست که این آیه با همه این احوال تنها متعرض قتال با مشرکین، یعنی بت‌پرستان است، و شامل اهل کتاب نیست، زیرا قرآن هر چند تصریحا و یا تلویحا نسبت شرک به اهل کتاب داده لیکن هیچ وقت کلمه مشرک را بر آنان اطلاق نکرده، و این کلمه را بطور توصیف، تنها در مورد بت‌پرستان بکار برده. بخلاف کلمه کفر که یا به صیغه فعل، و یا به صیغه وصف به ایشان نسبت داده، همانطوری که به بت‌پرستان اطلاق نموده. </p> <p>این را گفتیم تا کسی خیال نکند آیه مورد بحث یعنی آیه‌ <span class="aya" rel="9_36" data-words="27-30">و قاتلوا المشرکین کافة</span> ناسخ آیه اخذ جزیه از اهل کتاب و یا مخصص و یا مقید آنست، البته در آیه مورد بحث وجوه دیگری نیز گرفته‌اند که چون فایده‌ای در نقل آن نبود از نقلش صرفنظر کردیم. </p> <p>جمله‌ <span class="aya" rel="9_36" data-words="34-39">و اعلموا أن الله مع المتقین</span> تعلیم و یادآوری و در عین حال تحریک بر اتصاف به صفت تقوی است، و در نتیجه چند فایده بر آن مترتب است: اول اینکه پرهیزکاران را به نصرت الهی و غلبه و پیروزی بر دشمن وعده می‌دهد و می‌فهماند که پیروزی همواره با حزب خدا است. دوم اینکه مؤمنین را نهی می‌کند از اینکه در جنگها از حدود خدایی تجاوز نموده زنان و کودکان و کسانی را که تسلیم شده‌اند به قتل برسانند هم چنان که خالد در جنگ حنین زنی را بقتل رسانده بود و رسول خدا (ص) کسی را نزد او فرستاد و از این عمل نکوهیده‌اش نهی فرمود، و نیز مردانی از قبیله بنی جذیمه را با اینکه اسلام آورده بودند کشته بود و رسول خدا (ص) خون بهای ایشان را پرداخت‌و سه مرتبه به درگاه خدا از عمل خالد بیزاری جست، و نیز اسامه مردی یهودی را که اظهار اسلام کرده بود کشت و بهمان خاطر آیه‌ <span class="aya" rel="4_94" data-words="11-27">و لا تقولوا لمن ألقی إلیکم السلام لست مؤمنا تبتغون عرض الحیاة الدنیا فعند الله مغانم کثیرة</span><span class="footnote" rel="1" title="به کسانی که بشما سلام عرضه می‌دارد نگوئید مؤمن نیستی شما (با این سخن) مال دنیا را طلب می‌کند با اینکه نزد خدا غنیمت‌های بسیار هست سوره نساء آیه ۹۴">*</span> -که شرحش در تفسیر سوره نساء گذشت-نازل گردید<span class="footnote" rel="2" title="قضیه اول و دوم در کتب تاریخ و کتب مغازی مذکور است و قضیه سوم در تفسیر آیه ۹۴ سوره نساء ذکر گردید">*</span>. </p> <h3> <span class="title" rel="9_37"><span class="phrase">توضیح در مورد <em rel="fa_9_37_2-2" data-sentence="14:43">نسی‌ء</em> که در میان عرب دوران جاهلیت مرسوم بوده است</span></span> </h3> <p> <code class="aya" rel="9_37"/> <span class="aya" rel="9_37" data-words="1-5">إنما النسیء زیادة فی الکفر...</span>  <span class="phrase">نسا الشی‌ء ینسوه و نساء و منساة و نسیئا به معنای تاخیر انداختن است، گاهی هم به آن ماهی که حرمتش تاخیر انداخته شده می‌گویند: <em rel="fa_9_37_2-2" data-sentence="124:2">نسی‌ء</em> .</span> <span class="phrase">عرب را در جاهلیت رسم چنین بود که وقتی دلشان می‌خواست در یکی از چهار ماه حرام که جنگ در آنها حرام بوده جنگ کنند موقتا حرمت آن ماه را برداشته به ماهی دیگر می‌دادند، و آن ماهی را که حرمتش را برداشته بودند <em rel="fa_9_37_2-2" data-sentence="202:12">نسی‌ء</em> می‌نامیدند.</span> و اما اینکه این عمل را چگونه انجام می‌داده‌اند در جزئیات آن، گفتار مفسرین و مورخین مختلف است. </p> <p>آنچه از خلال کلامی که در آیه شریفه است برمی‌آید این است که اعراب چنین سنتی در باره ماههای حرام داشته و آن را نسی‌ء می‌نامیده‌اند، و از کلمه مزبور این مقدار استفاده می‌شود که حرمت یکی از این ماهها را به ماهی دیگر غیر از ماههای حرام داده، حرمت خود آن ماه را تاخیر می‌انداختند، نه اینکه بکلی ابطال نموده ماه مورد نظرشان را حلال کنند. </p> <p>چون می‌خواستند هم ضرورت خود را رفع نموده و هم سنت قومی خود را که از پیشینیان خود از ابراهیم (ع) به ارث برده بودند حفظ کنند. بهمین منظور تحریم آن را بکلی لغو نمی‌کردند بلکه آن را تا رسیدن یکی از ماههای حلال تاخیر می‌انداختند. گاهی این تاخیر تنها برای یک سال بود و گاهی برای بیش از یک سال، و آن گاه بعد از تمام شدن مدت تاخیر دوباره ماههای حرام را طبق سنت ابراهیم حرام می‌نمودند. </p> <p>و این عمل از آنجایی که یک نوع تصرفی است در احکام الهی و از آنجایی که مردم جاهلیت مشرک و بخاطر پرستش بت کافر بودند لذا خدای تعالی این عملشان را زیاده در کفر نامیده. </p> <p>خدای تعالی حکمی را که مترتب بر حرمت ماههای حرام است ذکر کرده و فرموده:  پس در آن ماهها بخود ظلم مکنید و روشن‌ترین مصادیق ظلم قتل نفس است، هم چنان که در آیه‌ <span class="aya" rel="2_217" data-words="1-6">یسئلونک عن الشهر الحرام قتال فیه</span><span class="footnote" rel="3" title="سوره بقره آیه ۲۱۷">*</span> بعنوان تنها مصداق آن از رسول خدا       <code class="page" rel="9,363"/> (ص) سؤال شده است. و همچنین نظیر آن آیه‌ <span class="aya" rel="5_2" data-words="5-12">لا تحلوا شعائر الله و لا الشهر الحرام</span><span class="footnote" rel="1" title="سوره مائده آیه ۳">*</span> و آیه‌ <span class="aya" rel="5_97" data-words="1-14">جعل الله الکعبة البیت الحرام قیاما للناس و الشهر الحرام و الهدی و القلائد</span><span class="footnote" rel="2" title="سوره مائده آیه ۹۷">*</span> می‌باشد. </p> <p>و همچنین مصداق و اثر روشن حرام بودن بیت و یا حرم، همان ایمنی از قتل است، چنان که فرموده: <span class="aya" rel="3_97" data-words="6-10">و من دخله کان آمنا</span><span class="footnote" rel="3" title="سوره آل عمران آیه ۹۷">*</span> و نیز فرموده: <span class="aya" rel="28_57" data-words="10-16">أ و لم نمکن لهم حرما آمنا</span><span class="footnote" rel="4" title="آیا حرم امنی را در اختیارشان قرار ندادیم؟ سوره قصص آیه ۵۷">*</span>. </p> <p>همه این سخنان برای استشهاد بر این بود که کلمه نسی‌ء که در آیه مورد بحث آمده ظهور در تاخیر حرمت برای مقاتله دارد، یعنی عربها اگر حرمت یکی از ماههای حرام را تاخیر می‌انداخته‌اند فقط منظورشان این بوده که دستشان در قتال با یکدیگر باز باشد، نه اینکه حج و زیارت خانه را که مخصوص به بعضی از آن ماهها است به ماه دیگری بیندازند. </p> <p>و همه اینها این معنا را که دیگران هم گفته‌اند تایید می‌کند که عرب معتقد به حرمت این چهار ماه بوده، و با اینکه مشرک بودند از ملت و شریعت ابراهیم این سنت را به ارث برده بودند، لیکن چون کار دائمی آنان قتل و غارت بوده و بسیاری از اوقات نمی‌توانستند سه ماه پشت سر هم دست از جنگ بکشند، لذا بر آن شدند که در مواقع ضرورت، حرمت یکی از آن ماهها را به ماه دیگری بدهند و آزادانه به قتل و غارت بپردازند، و معمولا حرمت محرم را به صفر می‌دادند و در محرم به قتل و غارت پرداخته در صفر آن را ترک می‌کردند، و گاهی این معاوضه را تا چند سال ادامه داده، آن گاه دوباره محرم را حرام می‌کردند، و این کار (یعنی تغییر حرمت محرم به صفر) را جز در ذی الحجة انجام نمی‌دادند. </p> <p>پس اینکه بعضی<span class="footnote" rel="5" title="تفسیر المنار ج ۱۰ ص ۴۱۷">*</span> گفته‌اند نسی‌ء این بوده که زیارت حج را از ماهی به ماهی دیگر می‌انداخته‌اند صحیح نیست، زیرا بهیچ وجه بر لفظ آیه شریفه انطباق ندارد، و تفصیل این مطلب بزودی در بحث روایتی آینده-ان شاء اللَّه-خواهد آمد، لذا در اینجا به اصل کلام برگشته می‌گوئیم: پس اینکه فرموده: <span class="aya" rel="9_37" data-words="1-5">إنما النسیء زیادة فی الکفر</span> معنایش این است که تاخیر حرمتی که خداوند برای چهار ماه حرام تشریع کرده و دادن حرمت یکی از آنها به ماه غیر حرام، خود           <code class="page" rel="9,364"/> زیادی در کفر است، چون تصرف در احکام مشروعه خدا و کفر به آیات اوست، و این عمل از مردمی که بت هم می‌پرستیدند زیادی در کفر ایشان است. </p> <p> <span class="aya" rel="9_37" data-words="6-9">یضل به الذین کفروا</span> یعنی دیگران ایشان را گمراه نمودند. و در این کلام دلالت و یا حد اقل اشعار بر این است که یک شخص معینی، عرب جاهلیت را گمراه نموده و این رسم غلط را در میان آنان باب کرده است. و اتفاقا در کتب تاریخ هم این معنا آمده که یک نفر از قبیله بنی کنانه متصدی اینکار بوده، و بزودی تفصیل آن در بحث روایتی می‌آید-ان شاء اللَّه. </p> <p> <span class="aya" rel="9_37" data-words="10-23">یحلونه عاما و یحرمونه عاما لیواطؤا عدة ما حرم الله فیحلوا ما حرم الله</span> <span class="phrase">این جمله در حقیقت توضیح و تفسیر کلمه نسی‌ء است، و ضمیر در <em rel="fa_9_37_10-10" data-sentence="58:306">یحلونه</em> به شهادت سیاق کلام به شهر حرام برمی‌گردد، و معنای آن این است که نسی‌ء این بوده که یکی از ماههای حرام را حلال کرده حرمت آن را تا یک سال تاخیر می‌انداختند و سال دیگر باز آن را حرام می‌نمودند، به عبارت دیگر، یک سال حرمت آن را تاخیر می‌انداختند و به ماه دیگری می‌دادند، و یک سال دوباره حرمتش را برمی‌گرداندند.</span> </p> <p>و منظورشان این بوده که هم کار خود را کرده باشند و هم شماره ماههای حرام کاسته نشده باشد. </p> <p> <span class="aya" rel="9_37" data-words="24-33">زین لهم سوء أعمالهم و الله لا یهدی القوم الکافرین</span> مقصود از زینت دهنده، شیطان است، به شهادت اینکه در آیاتی از قرآن مجید، زینت دهنده اعمال زشت را شیطان دانسته، و اگر در پاره‌ای از آیات، ضلالت گمراهان را به خدا نسبت داده‌نه از این جهت است که شر از خداوند سر می‌زند، بلکه در هر جا نسبت داده شده بعنوان جزای شر است، مانند آیه‌ <span class="aya" rel="2_26" data-words="31-43">یضل به کثیرا و یهدی به کثیرا و ما یضل به إلا الفاسقین</span><span class="footnote" rel="1" title="سوره بقره آیه ۲۶">*</span>. </p> <p>مثلا در همین آیه که اضلال به خدا نسبت داده شده بعنوان کیفر فسق است، آری، وقتی بنده مرتکب فسق و فجور شود، خدای تعالی هدایت را از او دریغ می‌نماید و بهمین معنا در حقیقت اذنی است برای داعی ضلالت یعنی شیطان، و وقتی شیطان دست خدا را از سر بنده‌اش کوتاه و خلاصه میدان را خالی دید، اعمال زشت را در نظر آن بنده جلوه و زینت داده و او را گمراه می‌کند، و لذا بدنبال جمله‌ <span class="aya" rel="9_37" data-words="24-27">زین لهم سوء أعمالهم</span> فرموده: <span class="aya" rel="9_37" data-words="28-33">و الله لا یهدی القوم الکافرین</span>. تو گویی بعد از جمله مذکور کسی پرسیده: خداوند چطور چنین اذنی را به شیطان می‌دهد و او را از بنده‌اش منع نمی‌کند؟ در جواب گفته شده: چون اینها کفر ورزیدند   <code class="page" rel="9,365"/> و خداوند مردمی را که کفر بورزند هدایت نمی‌کند. </p> <h3>بحث روایتی‌ <span class="title" rel="9_36 9_37"> (روایاتی در ذیل آیه: <span class="aya" rel="9_36" data-words="1-5">إن عدة الشهور عند الله...</span> و در مورد قانون نسی‌ء) </span> </h3> <p> در تفسیر عیاشی از ابی خالد واسطی روایت کرده که در ضمن حدیثی گفته است: ... آن گاه حضرت (یعنی ابی جعفر ع) فرمود: پدرم از علی بن الحسین از امیر المؤمنین  (ع) روایت کرد که فرموده: رسول خدا (ص) بعد از آنکه بیماری‌اش شدت یافت فرمود: ای مردم سال دوازده ماه است، که چهار ماه آن حرام است، آن گاه با دست خود اشاره کرد: رجب تک و جداست، و ذی القعده، ذی الحجه و محرم پشت سرهمند<span class="footnote" rel="1" title="تفسیر عیاشی ج ۲ ص ۸۸ ح ۵۶">*</span>. </p> <p>مؤلف: در بسیاری از روایات تاویلی برای ماههای دوازده‌گانه وارد شده، و آن اینکه منظور از آنها دوازده امامند، و منظور از چهار ماه حرام، علی امیر المؤمنین و علی بن الحسین، و علی بن موسی، و علی بن محمد (ع) اند، و مقصود از سال رسول خدا  (ص) است، لیکن انطباق اینگونه روایات با آیه شریفه مخصوصا از نظر سیاقی که در آیه است خالی از خفا نیست. </p> <p>و در الدر المنثور است که احمد، بخاری، مسلم، ابو داود، ابن منذر، ابن ابی حاتم، ابو الشیخ، ابن مردویه و بیهقی در کتاب شعب الایمان خود، از ابی بکره روایت کرده‌اند که گفت: رسول خدا (ص) در سفر حجش خطبه‌ای ایراد کرد، و فرمود: بدانید که روزگار دور خود را زد و دوباره بصورتی که در روز اول خلقت آسمانها و زمین داشت برگشت. </p> <p>بدانید که سال دوازده ماه است، و چهار ماه از آنها حرام است. سه ماه پشت سر هم، یعنی ذی القعده، ذی الحجه و محرم، و یک ماه رجب که منفرد و جدا است و بین ماه شعبان و جمادی قرار دارد<span class="footnote" rel="2" title="الدر المنثور ج ۳ ص ۲۳۴">*</span>. </p> <p>مؤلف: این خطبه از خطبه‌های معروف آن حضرت است، و به طرق دیگری از ابی هریره، ابن عمر، ابن عباس و ابی حمزه رقاشی از عمویش-که او نیز تا حدی زمان رسول خدا  (ص) را درک کرده بود، و همچنین از دیگران نقل شده است<span class="footnote" rel="3" title="الدر المنثور ج ۳ ص ۲۳۷">*</span>. </p> <p>و مقصود آن جناب از اینکه فرمود: زمان دور خود را از سر گرفت و به حالتی که در روز     <code class="page" rel="9,366"/> آغاز خلقت آسمانها و زمین داشت برگشت ، این است که امروز (که دین خدا مسلط گشته) زمانه به حالت اولش برگشت، چون احکام دین مطابق با فطرت و خلقت عالم است، و اگر دین خدا بر اعمال مردم حاکم شود در حقیقت مردم، آن وضعی را که بر حسب نظام خلقت باید داشته باشند، دارا خواهند شد. و ازجمله احکام خدا حرمت چهار ماه حرام و لغویت قانون خود ساخته نسی‌ء است که در حقیقت زیادتی بر کفر مردم جاهلیت بوده است. </p> <p>و نیز در آن کتاب است که ابن ابی حاتم و ابو الشیخ از پسر عمر نقل کرده‌اند که گفت: رسول خدا (ص) در عقبه توقف نموده خطاب به مردم فرمود: نسی‌ء از شیطان و زیادی بر کفر است که یک مشت مردم کفر پیشه بوسیله آن گمراه شدند، یک سال، ماه حرام را حلال نموده و یک سال حرام می‌شمردند. مثلا یک سال محرم را حرام، و سال دیگر صفر را حرام می‌شمردند، و در عوض محرم را که حرام بود حلال می‌دانستند و این است نسی‌ء<span class="footnote" rel="1" title="الدر المنثور ج ۳ ص ۲۷۳">*</span>. </p> <p>و نیز نوشته است: ابن جریر، ابن منذر، ابن ابی حاتم و ابن مردویه از ابن عباس نقل کرده‌اند که گفت: جنادة بن عوف کنانی همه‌ساله در موسم حج به زیارت می‌آمد، و چون به ابی ثمامه معروف بود، خودش فریاد می‌زد آگاه باشید که ابی ثمامه نمی‌ترسد و کسی از او خرده نمی‌گیرد، آگاه باشید که صفر اول (ماه محرم) حلال است. </p> <p>داستان این مرد چنین بوده که: عده‌ای از طوایف عرب، وقتی می‌خواستند به بعضی از دشمنان خود حمله کنند از آنجایی که در ماههای حرام جنگ نمی‌کردند نزد او می‌آمدند و می‌گفتند: این ماه را برای ما حلال کن ، و مقصودشان از این ماه، ماه صفر بوده، او هم در آن سال ماه صفر را برایشان حلال می‌کرد، و در سال دیگر آن را حرام می‌نمود، و در سال سوم، محرم را حرام می‌کرد تا عدد ماههایی را که خدا حرام کرده تکمیل کند<span class="footnote" rel="2" title="الدر المنثور ج ۳ ص ۲۳۶">*</span>. </p> <p>و نیز نوشته است که: ابن منذر از قتاده روایت کرده که در ذیل آیه‌ <span class="aya" rel="9_37" data-words="1-5">إنما النسیء زیادة فی الکفر...</span> گفته است: عده‌ای از اهل ضلالت بدعتی از خود درست کرده ماه صفر را بر ماههای حرام افزودند، آن گاه سخنگوی ایشان در موسم حج برمی‌خاست و می‌گفت: خدایان شما امسال ماه صفر را حرام کرده‌اند. و بهمین جهت بوده که به محرم و صفر می‌گفته‌اند:  <em>صفران-دو صفر</em> . </p> <p>و اولین کسانی که قانون نسی‌ء را بدعت نهادند سه نفر از بنی مالک از قبیله کنانه   <code class="page" rel="9,367"/> بودند: یکی به نام ابو ثمامه صفوان بن امیه، و دیگری یک نفر از خاندان فقیم بن حارث و سومی شخصی از خاندان بنی کنانه<span class="footnote" rel="1" title="الدر المنثور ج ۳ ص ۲۳۶">*</span>. </p> <p>و نیز در همان کتاب آمده که ابن ابی حاتم از سدی روایت کرده که در ذیل آیه مورد بحث گفته است: مردی از قبیله بنی کنانه به نام جنادة بن عوف و به کنیه ابی امامه، کارش این بود که ماهها را حلال و حرام می‌کرد و چون بر عرب دشوار بود که سه ماه پشت سر هم دست از جنگ بکشند و به غارت یکدیگر نپردازند، لذا هر وقت می‌خواستند به قومی حمله برند او برمی‌خاست و در همانجا مردم را مخاطب قرار داده و می‌گفت من محرم را حلال و بجای آن صفر را حرام کردم ، پس از این اعلام به قتال و کارزار می‌پرداختند، و چون محرم تمام می‌شد و صفر می‌رسید، نیزه‌ها را زمین گذاشته دست از جنگ می‌کشیدند، سال دیگر باز جناده برمی‌خاست و اعلام می‌کرد که من صفر را حلال و محرم را حرام نمودم ، و بدین وسیله عدد ماههای حرام را تکمیل می‌کرد<span class="footnote" rel="2" title="الدر المنثور ج ۳ ص ۲۳۷">*</span>. </p> <p>و نیز در همان کتاب است که ابن مردویه از ابن عباس روایت کرده که در ذیل جمله <span class="aya" rel="9_37" data-words="10-14">یحلونه عاما و یحرمونه عاما</span> گفته است: آن ماهی که یک سال حلال و سال دیگر حرامش می‌کردند، ماه صفر بود که قبیله هوازن و غطفان یک سال آن را حلال و یک سال دیگر حرامش می‌کردند<span class="footnote" rel="3" title="الدر المنثور ج ۳ ص ۲۳۴">*</span>. </p> <p>مؤلف: حاصل این روایات-بطوری که ملاحظه می‌کنید-این است که: عرب به حرمت ماههای حرام یعنی رجب، ذی القعده، ذی الحجه و محرم معتقد بودند، و چون پاره‌ای از اوقات از نجنگیدن سه ماه پشت سر هم به زحمت می‌افتادند لذا به یکی از بنی کنانه مراجعه می‌کردند تا او ماه سوم را برایشان حلال کند، او در یکی از ایام حج در منی در میان آنان می‌ایستاد و اعلام می‌کرد که من ماه محرم را برای شما حلال نموده و حرمتش را تا رسیدن صفر تاخیر می‌اندازم، مردم پس از این اعلام، می‌رفتند و به قتال با دشمنان خود می‌پرداختند، آن گاه در سال دیگر باز حرمت محرم را برگردانیده و دست از جنگ می‌کشیدند، و این عمل را نسی‌ء می‌نامیدند. </p> <p>قبل از اسلام، عرب محرم را صفر اول، و صفر را صفر دوم نامیده و بهر دو می‌گفتند  <em>صفرین</em> هم چنان که به دو ربیع می‌گفتند <em>ربیعین</em> و دو جمادی را می‌گفتند <em>جمادیین</em> و     <code class="page" rel="9,368"/> نسی‌ء به صفر اول می‌رسید. و از صفر دوم نمی‌گذشت. پس از آنکه اسلام حرمت صفر اول را امضاء نمود، از آن ببعد آن را شهر اللَّه المحرم نامیدند، و چون استعمال این اسم زیاد شد لذا آن را تخفیف داده و گفتند <em>محرم</em> ، و از آن ببعد اسم صفر مختص به صفر دوم گردید. پس در حقیقت کلمه محرم از اسمهایی است که در اسلام پیدا شده، هم چنان که سیوطی نیز در کتاب المزهر به این معنا اشاره کرده است. </p> <p>و نیز می‌نویسد: عبد الرزاق، ابن منذر، ابن ابی حاتم و ابو الشیخ همگی از مجاهد روایت کرده‌اند که در ذیل جمله‌ <span class="aya" rel="9_37" data-words="1-5">إنما النسیء زیادة فی الکفر</span> گفته است: خدای تعالی حج را در ماه ذی الحجه واجب کرد، و مشرکین ماههای سال را به اسامی ذی الحجه، محرم، صفر، ربیع، ربیع، جمادی، جمادی، رجب، شعبان، رمضان، شوال و ذی القعده می‌نامیدند، و در ذی الحجه به زیارت و طواف خانه کعبه می‌رفتند. </p> <p>آن گاه تا مدتی اسم محرم را نمی‌بردند، یعنی، در شمارش ماههای سال می‌گفتند صفر، صفر، آن گاه رجب را جمادی الآخر، و شعبان را رمضان، و رمضان را شوال و ذی القعده را شوال، و ذی الحجه را ذی القعده، و محرم را ذی الحجه می‌نامیدند، و در آن ذی الحجه به حج می‌رفتند، و حال آنکه ذی الحجه نبود ولی به حساب ایشان ذی الحجه شده بود. </p> <p>سپس دوباره همین قصه را از سر گرفته در نتیجه هر سال در یک ماهی حج بجای آوردند، تا آنکه در سال آخری که ابو بکر به حج رفت، آن سال عمل حج مصادف با ذی القعده شده بود، و در سال بعد که رسول خدا (ص) به حج رفت، اعمال حج مصادف به ذی الحجه شد، و به همین جهت بود که رسول خدا (ص) در آن سال در خطبه‌اش فرمود: روزگار دور خود را زد، و به صورتی که در روز اول خلقت آسمانها و زمین داشت بازگشت<span class="footnote" rel="1" title="الدر المنثور ج ۳ ص ۲۳۷">*</span>. </p> <p>مؤلف: حاصل این روایت با همه تشویش و اضطرابی که در آن می‌باشد، این است که عرب قبل از اسلام، نخست همه‌ساله زیارت حج را در ذی الحجه انجام می‌دادند، و بعدا بنا را بر این گذاشتند که هر سال حج را در ماهی بجا آورند، و بدین طریق عمل حج را در ماههای سال می‌گردانیدند، و نوبت به هر ماهی که می‌رسید آن سال، آن ماه را ذی الحجه نام می‌گذاشتند، و اسم اصلی‌اش را نمی‌بردند. </p> <p>و لازمه این کار-بطوری که از روایت برمی‌آید-این بود که هر سالی که عمل حج در   <code class="page" rel="9,369"/> آن بوده، مرکب از سیزده ماه باشد، و اسم پاره‌ای از ماهها دو بار و یا بیشتر تکرار شود و به همین جهت طبری گفته: اعراب سال را سیزده ماه قرار می‌دادند. و در بعضی روایات آمده که دوازده ماه و بیست و پنج روز به حساب می‌آوردند. </p> <p>و نیز لازمه این کار این بوده که تمام ماهها در هر سال اسامیشان تغییر کند، و هیچ وقت اسم هیچ یک از ماهها با خود ماه موافق نشود، مگر در هر دوازده سال یک بار، البته، بشرطی که این تغییر و تبدیل منظم صورت می‌گرفت، و گر نه دوازده سال یک بار هم، چنین اتفاقی نمی‌افتاد. </p> <p>و چنین تغییری را انساء و تاخیر نمی‌گویند، و این روایت نمی‌تواند مفسر آیه باشد، برای اینکه سال را سیزده ماه گرفتن و ماه آخری را ذی الحجه نام نهادن در حقیقت تغییر اصل ماهیت سال است نه تاخیر بعضی از ماههای آن، و انساء که در آیه آمده به معنای تاخیر است نه تغییر. </p> <p>علاوه بر این، این روایت مخالف با اخبار و آثار منقوله است، و هیچ ماخذی برای این گفتار وجود ندارد مگر همین روایت و آن روایاتی که شبیه به آن است مانند روایت عمرو بن شعیب از پدرش از جدش که گفت عرب در یک سال یک ماه را حلال می‌کرد، و در سال بعد دو ماه را، و در هیچ سالی ذی الحجه آنها ذی الحجه واقعی نبود، مگر در بیست و شش سال یک بار، و این است معنای نسی‌ء که خدای تعالی در قرآن کریمش آن را زیادت بر کفر نامیده، تا آنکه سال حج اکبر فرار رسید و در سال بعدش رسول خدا (ص) به حج رفت، و مردم قربانی آوردند. رسول خدا (ص) فرمود: زمان دور خود را زد تا رسید به هیئتی که در آغاز خلقت آسمانها و زمین داشت و این روایت نیز در اضطراب، دست کمی از روایت مجاهد ندارد. </p> <p>و اما مساله به حج رفتن ابو بکر در ذی القعده، اگر چه مورد اتفاق و مورد تایید روایات دیگری از اهل سنت است که دارد آن جناب ابو بکر را در سال نهم امیر الحاج کرد و او با مردم به حج رفت، و همچنین روایاتی دیگر که دارد حج آن سال در ذی القعده بوده، ولی بهر حال نمی‌تواند دلیلی بر صحت آن دو روایت باشد، زیرا فقط آن سفر به امر رسول خدا (ص) و به امضاء آن جناب بوده، و او هیچ امری نمی‌کند و هیچ عملی را امضاء نمی‌نماید مگر به امر پروردگار متعالش، و حاشا از خدای سبحان که خودش دستور حج در ماه نسی‌ء را بدهد، آن وقت نسی‌ء را زیادت در کفر بخواند. </p> <p>پس حق مطلب همان است که گفتیم: عرب از اینکه سه ماه پی در پی از جنگ و<code class="page" rel="9,370"/> غارت محروم و ممنوع باشد ناراحت بود، ناگزیر یک سال حرمت محرم را به صفر داده سالی دیگر باز محرم را حرام می‌کرد. </p> <p>و اما حج کردن ایشان هر سال در یک ماهی و یا هر دو سال در یک ماهی، و یا در یک سال یک ماه و در ماهی دیگر دو سال به ثبوت نرسیده، و ماخذ واضحی که بتوان بر آن اعتماد نمود ندارد، و بعید نیست که بگوئیم اعراب جاهلیت در کار نسی‌ء روش واحدی نداشته‌اند، و هر گروهی برای خود سلیقه‌ای بکار می‌برد، چون قبیله‌های مختلف و عشایر متفرقی بودند، و لیکن این احتمال با اینکه می‌دانیم منظورشان از این تحریم و تحلیل، ایمنی از دستبرد ناگهانی به دشمن بوده درست نیست، زیرا اگر ماههای معینی در نزد همه طوایف حرام نباشد، یکی حرام بداند دیگری آن ماهها را حلال و ماههای دیگری را حرام بداند آن غرض حاصل نشده بلکه نقض غرضشان می‌شد، زیرا در آن ماهی که آن قبیله دیگر که حلالش می‌دانسته به ایشان حمله می‌کردند، و این خود روشن است. <code class="page" rel="9,371"/> </p>
