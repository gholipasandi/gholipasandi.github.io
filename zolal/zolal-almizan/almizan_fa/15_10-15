<h3 class="ayas">سوره الحجر آیه‌های ۱۰ تا ۱۵</h3><code class="section" rel="15_10-15"/><h3>ترجمه آیات</h3> <p> <span class="trans" rel="15_10">ما پیش از تو (نیز) پیامبرانی در میان امتهای نخستین فرستادیم.  «۱۰» </span><span class="trans" rel="15_11">و نیامد ایشان را رسولی مگر اینکه او را استهزاء می‌کردند.  «۱۱» </span><span class="trans" rel="15_12">این چنین راه می‌دهیم قرآن را در دلهای گناهکاران برای اتمام حجت.  «۱۲» </span><span class="trans" rel="15_13">با وجود این ایمان نمی‌آورند به آن قرآن و بتحقیق سنت اقوام پیشین نیز چنین بود.  «۱۳» </span><span class="trans" rel="15_14">و اگر دری از آسمان به روی آنان بگشاییم و آنها مرتبا در آن بالا روند (و عجائب قدرت ما را ببینند).  «۱۴» </span><span class="trans" rel="15_15">هر آینه از شدت عناد گویند جز این نیست که چشم‌بندی شده‌ایم بلکه ما قومی هستیم که سحر شده‌ایم.  «۱۵» </span></p>         <h3>بیان آیات‌ <span class="title" rel="15_13 15_10"><span class="phrase">تسلیت و دلگرمی دادن به پیامبر (ص) با بیان اینکه استهزاء و تکذیب پیامبران سابقه داشته و <em rel="fa_15_13_7-8" data-sentence="87:9">سنة الاولین</em> بوده است</span></span> </h3> <p> بعد از آنکه داستان استهزاء کفار به کتاب خدا و پیغمبرش و معجزه آمدن<code class="page" rel="12,195"/> ملائکه را که به عنوان آیت رسالت اقتراح و پیشنهاد کردند، ذکر نمود، اینک در دنبالش سه دسته از آیات را آورده که در ابتدائش کلمه <em>و لقد</em> بکار رفته. یکی آیه‌ <span class="aya" rel="15_10" data-words="1-5">و لقد أرسلنا من قبلک...</span> است و یکی آیه‌ <span class="aya" rel="15_16" data-words="1-6">و لقد جعلنا فی السماء بروجا</span> و سوم آیه‌ <span class="aya" rel="15_26" data-words="1-6">و لقد خلقنا الإنسان من صلصال</span>. </p> <p>در اولی این معنا را بیان کرده که استهزاء عادت و سنت جاری مجرمین است، و اینها ایمان آور نیستند، هر چند که هر قسم آیتی برایشان بیاوری. و در دومی این معنا را که اگر کسی بخواهد ایمان بیاورد به قدر کفایت، آیات آسمانی و زمینی هست. و در سومی این معنا را که اختلاف میان نوع بشر به ایمان و کفر و ضلالت از چیزهایی است که خداوند در روز آغاز خلقتشان تقدیر و تعیین نمود، از همان ابتداء خلقت آدم را خلق کرد و آن ماجرای میان او و ملائکه و ابلیس در امر سجود پیش آمد. </p> <p> <span class="aya" rel="15_10" data-words="1-8">و لقد أرسلنا من قبلک فی شیع الأولین</span>... <span class="aya" rel="15_11" data-words="9-9">یستهزؤن</span>. </p> <p><span class="phrase">کلمه <em rel="fa_15_10_7-7" data-sentence="5:75">شیع</em> جمع <em rel="fa_15_10_7-7" data-sentence="62:57">شیعه</em> و به معنای فرقه‌ایست که در پیروی سنت و مذهبی متفق باشند.</span> این کلمه در آیه دیگری از قرآن نیز آمده‌ <span class="aya" rel="30_32" data-words="1-12">من الذین فرقوا دینهم و کانوا شیعا کل حزب بما لدیهم فرحون</span><span class="footnote" rel="1" title="از آنان که دین خود را دسته دسته کردند، و فرقه‌ها شدند و هر حزبی به آنچه خود دارد، خرسند است سوره روم، آیه ۳۲">*</span>. </p> <p>و اینکه فرمود: <span class="aya" rel="15_10" data-words="1-3">و لقد أرسلنا</span> معنایش این است که ما فرستادیم <em>رسلا</em>   (فرستادگانی را)، و کلمه <em>رسلا</em> از آنجا که حاجتی به ذکرش نبوده حذف شده، چون عنایت کلام به اصل ارسال و اینکه قبل از این امت ارسال شده، می‌باشد، و اما چه کسی ارسال شده نظری به آن نیست. تنها این معنا مورد نظر است که بشرهای اولین هم مانند آخرین بودند، آنان نیز مانند ایشان عادت داشتند که رسالت الهی را احترام نکنند، و بلکه آورنده آن را استهزاء نموده، دنبال جرائم خود را بگیرند. آری نظر، بیان این جهت است تا خاطر رسول خدا (ص) را خشنود سازد، و از انکار و استهزاء کفار دلتنگ و ناراحت نگردد، هم چنان که در آخر سوره نیز همین تسلیت را می‌دهد و می‌فرماید: <span class="aya" rel="15_97" data-words="1-8">و لقد نعلم أنک یضیق صدرک بما یقولون</span><span class="footnote" rel="2" title="ما می‌دانیم که تو حوصله‌ات سر آمده از آنچه که اینان می‌گویند سوره حجر، آیه ۹۷">*</span>. </p> <p>پس معنای آیه این است: خشنود باش، ما ذکر را بر تو نازل کرده‌ایم و ما خود     <code class="page" rel="12,196"/> آن را حفظ می‌کنیم، و از آنچه که دشمنان می‌گویند حوصله‌ات سر نرود، چون عادت مجرمین همواره همین بوده، سوگند می‌خورم که قبل از تو نیز در بشرهای اولین ارسال رسل نمودم، حال آنان نیز حال اینان بود، هیچ پیغمبری بر ایشان نمی‌آمد مگر آنکه مسخره‌اش می‌کردند. </p> <h3> <span class="title" rel="15_12">معنای جمله: <span class="aya" rel="15_12" data-words="1-5">کذلک نسلکه فی قلوب المجرمین</span> </span> </h3> <p> <code class="aya" rel="15_12"/><code class="aya" rel="15_13"/> <span class="aya" rel="15_12" data-words="1-5">کذلک نسلکه فی قلوب المجرمین</span>... <span class="aya" rel="15_13" data-words="7-8">سنة الأولین</span>. </p> <p><span class="phrase">کلمه <em rel="fa_15_12_2-2" data-sentence="5:37">سلوک</em> به معنای نفوذ کردن، و نفوذ دادن است.</span> هم گفته می‌شود:  سلک الطریق-راه را سلوک کرد یعنی در آن نفوذ نمود، و هم گفته می‌شود سلک الخیط فی الإبرة-نخ را در سوزن سلوک داد یعنی نفوذو عبور داد. <span class="phrase">اهل لغت هم تصریح کرده‌اند که <em rel="fa_15_12_2-2" data-sentence="29:123">سلک</em> و <em rel="fa_15_12_2-2" data-sentence="86:107">اسلک</em> به یک معنا است<span class="footnote" rel="1" title="مفردات راغب، ماده &lt;em&gt;سلک&lt;/em&gt; ">*</span>.</span> </p> <p><span class="phrase">دو ضمیری که در <em rel="fa_15_12_2-2" data-sentence="15:101">نسلکه</em> و در <em>به</em> است به کلمه <em>ذکر</em> که قبلا گذشته بود بر می‌گردد، و مقصود از آن قرآن کریم است.</span> و معنای آیه این است که: وضع رسالت تو و دعوتت به ذکری که بر تو نازل شده شبیه به وضع رسالت‌های قبل از تو است، همانطور که در آن رسالتها عکس العمل مردم این بود که رسالت ما را رد نموده، استهزاء کنند، و ما اینچنین ذکر (قرآن) را در دلهای این مجرمین نفوذ داده و داخل می‌کنیم. خدای تعالی با این جمله رسول گرامیش را خبر می‌دهد که مجرمین به ذکر ایمان نمی‌آورند، و این روش در امت‌های گذشته نیز سابقه داشته است، چون سنت آنها نیز این بود که حق را استهزاء کنند و پیروی ننمایند. پس هر دو آیه از نظر معنی قریب المعنی با آیه‌ <span class="aya" rel="7_101" data-words="12-18">فما کانوا لیؤمنوا بما کذبوا من قبل</span><span class="footnote" rel="2" title="پس، آنها ایمان آور نبودند به آنچه تکذیب کردند پیش از این سوره اعراف، آیه ۱۰۱">*</span> می‌باشد. </p> <p>و چه بسا مفسرینی که گفته‌اند: دو ضمیر مذکور به شرک و یا استهزایی که از آیات قبل استفاده می‌شود بر می‌گردد، و حرف <em>باء</em> در <em>به</em> باء سببیت، و معنای آیه این است که: ما این چنین شرک و استهزاء را در دلهای مجرمین نفوذ می‌دهیم، و بجهت همین شرک یا استهزاء دیگر ایمان نمی‌آورند...<span class="footnote" rel="3" title="تفسیر فخر رازی، ج ۱۹، ص ۱۶۲">*</span>. </p> <p>لیکن معنای بعیدی است، چون از جمله، <span class="aya" rel="15_13" data-words="1-3">لا یؤمنون به</span> این معنا متبادر به ذهن است که حرف باء برای تعدیه است، نه سببیت. </p> <p>       <code class="page" rel="12,197"/> و چه بسا مفسرین دیگری که گفته‌اند: ضمیر اولی به استهزای مفهوم از کلام سابق بر می‌گردد، و ضمیر دومی به ذکر که سابقا اسمش برده شده، و معنای آیه این است: نظیر استهزایی که ما در دلهای شیع اولین سلوک دادیم، استهزایی در دلهای مجرمین این دوره که به ذکر ایمان نمی‌آورند نفوذ می‌دهیم<span class="footnote" rel="1" title="روح المعانی، ج ۱۴، ص ۱۹">*</span>. </p> <p>این تفسیر عیبی ندارد، جز اینکه مستلزم تفرقه میان دو ضمیر از جهت مرجع است، با اینکه قاعدتا وقتی دو ضمیر پهلوی هم قرار می‌گیرند باید به یک مرجع برگردند، مگر آنکه قرینه‌ای در بین باشد، و در مورد بحث ما قرینه هست، و آن جمله <span class="aya" rel="15_13" data-words="1-3">لا یؤمنون به</span> است که می‌دانیم. ضمیر در آن نمی‌شود به استهزاء برگردد،  (زیرا معنا ندارد بگوییم ایمان نمی‌آورند به استهزاء) و همین کافی است که قرینه باشد بر تفرقه. </p> <p><span class="phrase">اشکالی هم که به دو وجه مزبور کرده‌اند (که اگر ضمیر <em rel="fa_15_12_2-2" data-sentence="51:745">نسلکه</em> به استهزاء برگردد دیگر مشرکین نمی‌توانند ایمان آورند، و این مستلزم جبر است) وارد نیست، زیرا خدای تعالی سلوک را مقید به مجرمین کرده، و مفادش این می‌شود که اینان قبل از سلوک خدایی، خود مجرم بوده‌اند، پس اضلال ایشان اضلال به عنوان مجازات است که هیچ عیب و اشکالی ندارد، آن اضلالی اشکال دارد و مستلزم جبر است که ابتدایی باشد و در آیه شریفه دلیلی بر ابتدایی بودن سلوک نیست، بلکه همانطور که گفتیم دلیل بر خلاف آن موجود است و آیه شریفه از قبیل آیه‌ <span class="aya" rel="2_26" data-words="31-43">یضل به کثیرا و یهدی به کثیرا و ما یضل به إلا الفاسقین</span><span class="footnote" rel="2" title="خدا با قرآن بسیاری را گمراه و بسیاری را هدایت می‌کند، و با آن گمراه نمی‌کند مگر فاسقان را سوره بقره، آیه ۲۶">*</span> که تفصیل کلام در تفسیر آن گذشت می‌باشد.</span> </p> <p>پس از آنچه گفتیم این معنا روشن گردید که منظور از <span class="aya" rel="15_13" data-words="7-8">سنة الأولین</span> سنتی است که اولین آن را باب کردند، نه سنتی که‌خدا در اولین جاری می‌کرد، پس سنت سنت کفار است، نه سنت خدا در کفار، که بعضی از مفسرین پنداشته‌اند، چون بیان ما مناسب‌تر به مقام مذمت کفار و تسلیت پیغمبر (ص) است. </p> <p><code class="aya" rel="15_14"/><code class="aya" rel="15_15"/> <span class="aya" rel="15_14-15" data-words="1-14">و لو فتحنا علیهم بابا من السماء فظلوا فیه یعرجون، لقالوا إنما سکرت أبصارنا...</span>. </p> <p>عروج در سماء به معنای صعود به آسمان است. و <span class="phrase"><em rel="fa_15_15_3-3" data-sentence="0:75">سکرت</em> از تسکیر به معنای     <code class="page" rel="12,198"/> پوشاندن است.</span> </p> <h3> <span class="title" rel="15_14 15_10 15_11 15_12 15_13 15_15">وجه اینکه در مقام بیان شدت عناد و مرض قلبی کفار فرمود:  اگر دری به آسمان به رویشان بگشاییم-ایمان نیاورده-می‌گویند ما جادو شده‌ایم </span> </h3> <p> و منظور از اینکه فرمود: در آسمان را به روی ایشان بگشاییم، این است که راهی به آسمانها برایشان درست کنیم تا بتوانند به عالم بالا که جای ملائکه است راه یابند. و آن طور که خیال کرده‌اند سقفی جرمانی نیست که دارای دو لنگه در باشد، به روی بعضی باز، و به روی بعضی دیگر بسته شود، زیرا اگر این طور بود خدای تعالی نمی‌فرمود: <span class="aya" rel="54_11" data-words="1-5">ففتحنا أبواب السماء بماء منهمر</span><span class="footnote" rel="1" title="ما درهای آسمان را به آبی ریزان باز کردیم سوره قمر، آیه ۱۱">*</span>. </p> <p>خدای تعالی در میان معجزات و خوارق عادات که احتمال می‌رود به وسیله آنها رفع شبهه از دل‌های کفار گردد و از تردید و شک بیرونشان کند، داستان باز کردن در آسمان و عروج دادنشان به آسمان را اختیار کرد، برای اینکه چنین معجزه‌ای در نظر آنان بزرگتر و عجب‌آورتر از سایر معجزات است. و به همین جهت وقتی خوارق و معجزات بزرگی را از رسول خدا (ص) می‌خواستند مساله عروج و بالا رفتن به آسمان را در آخر و بعنوان ترقی پیشنهاد می‌کردند و به حکایت قرآن چنین می‌گفتند: <span class="aya" rel="17_90" data-words="3-11">لن نؤمن لک حتی تفجر لنا من الأرض ینبوعا</span> -تا آنجا که می‌گفتند- <span class="aya" rel="17_93" data-words="7-19">أو ترقی فی السماء و لن نؤمن لرقیک حتی تنزل علینا کتابا نقرؤه</span><span class="footnote" rel="2" title="هرگز بتو ایمان نمی‌آوریم تا آنکه از زمین چشمه‌ای برایمان بجوشانی و تا به آسمان بالا روی و به بالا رفتنت نیز ایمان نخواهیم آورد، تا آنکه کتابی بر ما نازل کنی که آن را بخوانیم">*</span>. </p> <p>پس به شهادت این آیه بالا رفتن به آسمان و تصرف در امور آن از قبیل آوردن کتابی خواندنی از آنجا، یعنی نفوذ بشر در عالم علوی و تمکنش در آن در نظر کفار از اعجب خوارق است. </p> <p>علاوه بر اینکه آسمان محل سکونت ملائکه و محل صدور احکام و اوامر الهی است، و الواح مقدرات، و مجاری امور، و منبع وحی، همه آنجا است و آنجاست که نامه‌های اعمال بدانجا بالا می‌رود. و عروج بشر بدانجا معنایش اطلاع یافتن بر مجاری امور، و عوامل استثنائیات خلقت، و حقایق وحی و نبوت، و دعوت، و سعادت و شقاوت است. و کوتاه سخن، باعث می‌شود که بشر بر هر حقیقتی دست یابد، و مخصوصا اگر عروجش استمرار داشته باشد، و یک بار و دو بار نباشد، هم چنان که قرآن کریم به این استمرار اشاره نموده و فرموده: <span class="aya" rel="15_14" data-words="8-10">فظلوا فیه یعرجون</span> و نفرمود: <em>فعرجوا فیه</em> ، زیرا تعبیر   </p> <p>سوره اسری، آیه 93.  <code class="page" rel="12,199"/> اول استمرار را می‌رساند و دومی یک نوبت و دو نوبت را. </p> <p>پس اینطور باز شدن درهای آسمان، و راه یافتن به آسمانها باعث می‌شود که بشر بر اصول و ریشه‌های این دعوت حقه واقف شود، لیکن این در صورتی است که در دلها مرضهای درونی نباشد، و گر نه همان فساد و قذارت ریب و شک و شبهه، باعث می‌شود که دیدگانشان هم به خطا برود و خلاف آنچه را که می‌بینند بفهمند و در نتیجه با دیدن آن خوارق، پیغمبرشان را متهم به سحر کنند و بگویند: آنچه ما می‌بینیم واقعیت ندارد، بلکه سحر، ما را مسحور کرده است. </p> <p>بنا بر آنچه که گفتیم معنای آیه این می‌شود: اگر ما دری از آسمان به روی ایشان باز کنیم و آسمان آن را برای دخول آنها مهیا نماییم و آنها بطور مستمردر آن آمد و شد کنند، و اسرار غیب و ملکوت و حقایق اشیاء را مکرر ببینند، باز هم ایمان نمی‌آورند و بلکه خواهند گفت سحر او پرده بر چشم ما افکنده و بهمان جهت است که ما این امور را می‌بینیم، و گر نه خود آن امور حقیقت ندارد، و ما قومی مسحور شده هستیم. <code class="page" rel="12,200"/> </p>
