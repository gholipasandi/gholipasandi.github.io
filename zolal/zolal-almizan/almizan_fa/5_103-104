<h3 class="ayas">سوره المائدة آیه‌های ۱۰۳ تا ۱۰۴</h3><code class="section" rel="5_103-104"/><h3>ترجمه آیات</h3> <p> <span class="trans" rel="5_103">خداوند برای بحیره و سائبه و وصیله و حام حکمی مقرر نفرموده و لیکن کافران بر خداوند دروغ بستند و اکثر آنان تعقل نمی‌کنند.  «۱۰۳» </span><span class="trans" rel="5_104">و زمانی که گفته می‌شود که روی آورید به آنچه خدا نازل کرده و به رسول، گویند کافی است ما را روشی که پدرانمان را بر آن یافتیم اگر چه پدرانشان چیزی نمی‌دانستند و هدایت نمی‌پذیرفتند «۱۰۴» </span></p>   <h3>بیان آیات</h3> <p> <span class="aya" rel="5_103" data-words="1-14">ما جعل الله من بحیرة و لا سائبة و لا وصیلة و لا حام...</span> <span class="phrase">اینها اصناف چهارگانه انعامی هستند که مردمان جاهلیت برای آنها احتراماتی قائل بوده‌اند، و به همین منظور احکامی برای آنها جعل کرده بودند، اینک در این آیه شریفه خدای تعالی می‌فرماید: این احکام از ناحیه من نیست، پس در حقیقت این نفی، نفی خود آن انعام نیست، بلکه نفی احکام و اوصاف آنها است، و گرنه ذات آنها از نظر اینکه مخلوق خدا و<code class="page" rel="6,230"/> منسوب به اوست، بلکه اوصافشان هم از نظر اینکه اوصافند و بس (نه از جهت اینکه موضوع اینگونه احکام غلط شده‌اند) مخلوق و منسوب به خدایند، الا اینکه این اوصاف چون دارای دو جهت هستند از یک جهت منسوب به خدا و از جهت دیگر موضوع احکام جاهلیتند، از این رو باید مراد از نفی این چهار صنف نفی همین صفات باشد نه ذوات، بنا بر این برگشت نفی تشریع  <em rel="fa_5_103_5-5" data-sentence="694:100">بحیره</em> و آن دیگران به نفی مشروعیت احکامی است که به آنها نسبت داده می‌شده، و در بین مردم آن عصر معروف بوده.</span> و این اصناف چهارگانه از انعام گر چه در معنای اسمائشان اختلاف شده است و نتیجتا تشخیص احکام هر کدام هم همانطوری که خواهید دید مختلف شده است، لیکن چیزی که مسلم است این است که نظر واضع آنها در احکامی که برای انعام چهارگانه جعل نموده یک نحوه احترامی است برای آنها، یا واضع خواسته است رعایت حال آنها را کرده تا حدی آنها را آزادی دهد. <span class="phrase">سه صنف از این چهار صنف یعنی <em rel="fa_5_103_5-5" data-sentence="28:96">بحیره</em> ، <em rel="fa_5_103_8-8" data-sentence="86:79">سائبه</em>  و <em>حامی</em> از جنس شتر و یک صنف آن یعنی <em rel="fa_5_103_11-11" data-sentence="187:19">وصیله</em> از جنس گوسفند است.</span> </p> <h3> <span class="title" rel="5_103"><span class="phrase">معنای <em rel="fa_5_103_5-5" data-sentence="6:101">بحیره</em> ، <em rel="fa_5_103_8-8" data-sentence="64:84">سائبه</em> ، <em rel="fa_5_103_11-11" data-sentence="122:67">وصیله</em> و <em>حامی</em> ، چهار قسم حیواناتی که در جاهلیت احکام خاصی داشتند</span></span> </h3> <p> <span class="phrase">اما <em rel="fa_5_103_5-5" data-sentence="4:117">بحیره</em> : در مجمع البیان از زجاج نقل کرده که او گفته است بحیره ماده شتری بوده که پنج شکم زائیده باشد، و شکم پنجم آن نر باشد.</span> و چون رسم چنین بوده که گوشهای این بچه شتر را پاره کرده و شکاف فراخی به آن می‌دادند از این جهت آن را بحیره می‌نامیده‌اند. </p> <p>و نیز رسمشان این بوده که بر پشت آن سوار نمی‌شدند، و آن را نمی‌کشتند، و از باب احترام از هیچ آب و علفی منعش نمی‌نمودند و پیادگان هر چه هم خسته می‌شدند بر پشت آن سوار نمی‌شدند. </p> <p>از ابن عباس نقل شده که گفته است: رسم عرب این بود اگر ماده شتری پنج شکم می‌زایید، شکم پنجمش اگر نر بود آن را می‌کشتند و همگی از مرد و زن از گوشتش می‌خوردند، و اما اگر ماده بود گوشش را می‌شکافتند و این همان بحیره است، و اگر هم آن را می‌کشتند مو و کرک آن را از پوستش نمی‌کندند، و در هنگام کشتن هم اسم خدای را بر آن نمی‌بردند، و بار بر پشتش نمی‌بستند، چشیدن شیر آن را و همچنین سایر انتفاعات آن را بر زنان حرام شمرده و همه انتفاعات از زنده آن را مخصوص مردان می‌دانستند ولی خوردن گوشت آن را برای هر دو طایفه تجویز می‌کردند: و نیز از محمد بن اسحاق نقل شده که گفته: بحیره ماده شتری است که از سائبه تولد یافته باشد. </p> <p><span class="phrase">اما <em rel="fa_5_103_8-8" data-sentence="4:433">سائبه</em> : در مجمع البیان<span class="footnote" rel="1" title="مجمع البیان ج ۴ ص ۲۵۲">*</span> از زجاج و علقمه نقل می‌کند که <em rel="fa_5_103_8-8" data-sentence="176:302">سائبة</em> عبارت از   <code class="page" rel="6,231"/> شترانی بوده که خود بدست خود به سبب نذر آن را-مانند بحیره-از کار معاف می‌کرده‌اند، مثلا نذر می‌کردند: اگر مسافرم بسلامت برگردد و یا مریضم بهبودی حاصل کند فلان ماده شترم سائبه باشد، یعنی مانند بحیره از آن انتفاع نبرم، و او را از هیچ آب و علفی باز ندارم.</span> </p> <p>و از ابن عباس و ابن مسعود نقل می‌کند که گفته‌اند: سائبه شترانی بوده‌اند که در راه خشنودی و جلب رضایت بت‌ها و بمنظور تقرب به آنها آزاد می‌شده‌اند، و سائبه و هر چیز دیگری که برای بت نذر می‌شده آن را به خدام بتکده می‌داده‌اند، آنها نیز شیر آن شتران و سایر منافع نذورات را به مصرف ابن السبیل‌ها و سایر فقرا می‌رسانیدند. </p> <p>و از محمد بن اسحاق نقل می‌کند که گفته است: سائبه ماده شتری را می‌گفته‌اند که ده شکم پی در پی ماده شتر بیاورد، چنین شتری محترم می‌شده دیگر بر پشتش سوار نمی‌شدند و اگر کشته می‌شد کرک و پشمش را از پوستش نمی‌کندند و اگر زنده می‌ماند از شیرش جز مهمانان کسی نمی‌نوشید و هر چه هم بعد از آن می‌زائید اگر ماده بود گوشش را پاره کرده و همراه مادرش آزادش می‌کردند، مادر را سائبه و این بچه را بحیره می‌گفته‌اند<span class="footnote" rel="1" title="مجمع البیان ج ۴ ص ۲۵۲">*</span>. </p> <p>و <span class="phrase">اما <em rel="fa_5_103_11-11" data-sentence="4:216">وصیله</em> : در مجمع البیان از زجاج نقل می‌کند که گفته است: وصیله از جنس گوسفند است نه شتر، رسم مردم جاهلیت چنان بود که هر گاه گوسفندی بره ماده می‌زایید آن را نگه می‌داشتند و اگر نر می‌زایید آن را وقف برای بت‌های خود می‌کردند.</span> و هر گاه دوقلو میزایید و یکی از آن دو نر و دیگری ماده بود دیگر بره نر را برای بت‌ها قربانی نمی‌کردند و می‌گفتند بره ماده به برادرش متصل است و هر دو را برای خود نگه می‌داشتند. </p> <p>و از ابن مسعود و مقاتل نقل می‌کند که در معنای وصیله گفته‌اند: در عرب رسم چنان بود که اگر بزی هفت شکم میزایید و هفتمیش بز نر بود آن را در راه خدایان خود می‌کشتند و گوشتش را تنها برای مردان حلال می‌دانستند و اگر بز ماده بود آن را قاطی گوسفندان نموده و ذبح نمی‌کردند، و اما اگر شکم هفتم دوقلو، یکی نر و یکی ماده می‌زایید می‌گفتند: خواهر با برادر خود در احترام وصلت کرد، یعنی آن را نیز نباید کشت، و باید حرمتش را نگه داشته و منافعش را از شیر و غیره اختصاص به مردان داد، و به اعتبار این وصلت آن را وصیله می‌نامیدند. </p> <p>و از محمد بن اسحاق نقل می‌کند که در معنای وصیله گفته است: وصیله گوسفندی را می‌گفته‌اند که در پنج شکم ده بره ماده بزاید، و در بین، هیچ بره نری فاصله نشود، و آن را به همین اعتبار که ده نتاج ماده پی در پی زاییده و نتاج نری فاصله نشده وصیله می‌نامیدند، یعنی   <code class="page" rel="6,232"/> این گوسفند بین ده نتاج ماده وصل کرده است. آن گاه بعد از آن هر چه می‌زایید آن را بر زنان حرام می‌دانستند<span class="footnote" rel="1" title="تفسیر البرهان ج ۱ ص ۵۰۶ ح ۱">*</span>. </p> <p>و اما <em>حامی</em> : باز در مجمع البیان از ابن عباس و ابن مسعود نقل می‌کند که گفته‌اند: حامی عبارتست از شتر نر، عرب را رسم چنین بوده که اگر ماده شتری از صلب و نطفه شتر نری ده شکم بچه می‌آورده آن شتر را مبارک می‌شمرده، و پشتش را محترم دانسته و بر آن بار نمی‌نهاده و سوارش نمی‌شده‌اند، و از هیچ آب و علفی منعش نمی‌کردند. ابی عبیده و زجاج در معنای حامی همین وجه را اختیار کرده‌اند. و از فراء نقل می‌کند که گفته است: حامی شتر فحلی را می‌گفته‌اند که تا دوران بلوغ فرزند زاده خود زنده مانده و بر آن پریده آبستنش سازد، به چنین شتری می‌گفته‌اند: <em>حمی ظهره</em> یعنی پشتش مصون شد، دیگر نباید بر آن سوار شد.<span class="footnote" rel="2" title="قصب دارای معانی زیادی است لیکن معنایی که با روایت مناسب باشد یکی مجاری حلقوم است و یکی استخوانهای قلمه دست و پا">*</span> و این کلمات گر چه همانطوری که دیدید در معانیشان اختلاف شده است، الا اینکه احتمال قوی می‌رود این اختلاف ناشی از اختلاف در سلیقه‌های اقوام و قبائل بوده باشد، بنا بر این همه این معانی صحیح است، و نظیر این اختلاف در سنت‌های جاری بین اقوام وحشی بسیار دیده می‌شود. </p> <h3> <span class="title" rel="5_103 5_104">خدای تعالی منزه است از تشریع احکامی خرافی که مردم خرافی برای بعضی حیوانات جعل کرده‌اند</span> </h3> <p> و به هر تقدیر آیه شریفه در این مقام است که خدای تعالی را منزه از جعل چنین احکامی کرده و اینگونه احکامی را که مردم خرافی از پیش خود برای این چهار صنف از انعام تراشیده و به خدا نسبتش می‌دادند از خدای متعال سلب نماید، بدلیل اینکه اولا می‌فرماید: <span class="aya" rel="5_103" data-words="1-3">ما جعل الله...</span> یعنی خدا چنین جعلی نکرده، و ثانیا می‌فرماید: <span class="aya" rel="5_103" data-words="15-22">و لکن الذین کفروا یفترون علی الله الکذب...</span> -یعنی و لیکن کسانی که کافر شدند بر خدا افتراء می‌بندند و از همین جهت می‌توان گفت جمله‌ <span class="aya" rel="5_103" data-words="15-18">و لکن الذین کفروا...</span> بمنزله جوابی است برای سؤال مقدر، گویا وقتی خدای تعالی فرمود: <span class="aya" rel="5_103" data-words="1-3">ما جعل الله</span> کسی می‌پرسد اگر این احکام را که کفار مدعی هستند که از خداست، و خدای متعال آن را جعل نکرده پس از کجا درست شده است؟ در پاسخ از این سؤال فرضی جواب می‌دهد این احکام افترای دروغی کفار است به خدای تعالی، آن گاه برای مزید بیان فرموده است: <span class="aya" rel="5_103" data-words="23-26">و أکثرهم لا یعقلون</span> یعنی اینان خود در افتراهای خود اختلاف دارند، و این اختلاف خود سند نادانی آنها است و بیشتر آنان که این احکام را به خدا نسبت می‌دهند نمی‌دانند که این عملشان افترا است، و جماعت کمی از آنان حق را می‌دانند و دانسته و فهمیده افترا می‌بندند که پیشوایان و زمامداران معاند باشند. </p> <p>   <code class="page" rel="6,233"/><code class="aya" rel="5_104"/> <span class="aya" rel="5_104" data-words="1-9">و إذا قیل لهم تعالوا إلی ما أنزل الله...</span> این آیه در مقام حکایت این معنا است که رسول اللَّه (ص) که کارش بلاغ است و بس، آنان را بسوی خدا و بسوی آنچه از خدا بسویش وحی شده دعوت فرمود: پس دعوت رسول اللَّه (ص) دعوت به حق است زیرا حق عبارتست از راستی که هیچ دروغی در آن راه نداشته باشد و علمی که جهل آمیخته به آن نباشد و از اینکه در آیه سابق افترا را با جهل و تعقل نکردن مردم در ادعایشان جمع کرده بود می‌فهمیم که وقتی ادعای آنان دروغ و جهل باشد قهرا ادعای پیغمبر جز صدق و علم (که همان حق است) نخواهد بود، مع ذلک مردم گفتار او را نپذیرفته در رد فرمایش او چنین استدلال کردند که ما دیدیم پدران ما چنین می‌کردند، و این همان تقلید باطل است، درست است که تقلید در بعضی از مواقع و در شرایط معینی حق و صحیح است، و باید که جاهل به عالم رجوع کند، و این سیره‌ایست که همیشه در مجتمع انسانی و در جمیع احکام زندگی به حکم جبر جریان دارد، چون همه افراد نمی‌توانند بر جمیع ما یحتاج خود علم و تخصص پیدا نموده و رفع حوایج خود را بنمایند و ناگزیرند در هر مورد به عالم مربوط به آن رجوع نموده و از او تقلید کنند، لیکن در بعضی مواقع هم تقلید باطل است، و آن تقلید جاهل است از جاهل دیگری مثل خود، خلاصه همانطوری که سیره عقلا رجوع جاهل را به عالم صحیح می‌داند و آن را امضا می‌کند، همچنین رجوع جاهل را به جاهل دیگر مذموم و باطل می‌داند چنان که رجوع عالم را هم به عالم دیگر باطل دانسته و تجویز نمی‌کند که مردی علم خود را ترک نموده و علم دیگری را اخذ نماید. </p> <h3> <span class="title" rel="5_104 5_103">تقلید، به معنای رجوع جاهل به عالم، صحیح و عقلایی است ولی تقلید جاهل از جاهلی دیگر که توسط عالمی، راه نیافته، غلط است</span> </h3> <p> و لذا خدای تعالی در رد این گونه تقلید فرموده: <span class="aya" rel="5_104" data-words="19-29">أ و لو کان آباؤهم لا یعلمون شیئا و لا یهتدون</span> و مفادش این است که عقل-اگر عقلی باشد-تجویز نمی‌کند که انسان به کسی که از علم بهره‌ای ندارد مراجعه نموده و هدایت و راهنمایی او را که گمراهی است مثل خود بپذیرد، این در حقیقت پیمودن راه خطردار است، و سنت حیات اجازه نمی‌دهد انسان طریقه‌ای را سلوک کند که در آن ایمنی از خطر نیست، و وضع آن نه برای خودش و نه برای راهنمایش روشن نیست، و شاید غرض از اینکه بعد از گفتن <em>لا یعلمون شیئا</em> اضافه کرد: <span class="aya" rel="5_104" data-words="27-29">و لا یهتدون</span> این باشد که بخواهد حدود و قیود کلام را بر حسب حقیقت اتمام نماید، و بفرماید: مذموم بودن تقلید جاهل از جاهلی مثل خود وقتی است که دومی حقیقتا جاهل باشد و بین او و مقلدش هیچ امتیازی نباشد، و اما اگر دومی جاهل اصطلاحی باشد و لیکن حقیقتا جاهل نباشد مثلا از شخص سومی که عالمی خبیر و راهنمایی بصیر باشد پیروی کند در چنین فرضی تقلید جاهل از چنین جاهلی قبیح نیست، برای اینکه این در حقیقت با راهنما راه پیموده، و مثل<code class="page" rel="6,234"/> مقلدش عینا مثل کوری است که دست بدست بینای جاهلی داده که آن جاهل با راهنمایی عالمی خبیر و راه‌دانی بصیر راه می‌پیماید. </p> <p>از این جا روشن می‌شود که جمله‌ <span class="aya" rel="5_104" data-words="19-26">أ و لو کان آباؤهم لا یعلمون شیئا</span> به تنهایی در تمامیت دلیل کافی نیست، و دلیل وقتی تمام است که جمله <em>و لا یهتدون</em> هم در کلام ذکر شود، زیرا ممکن است کسی بگوید درست است که تقلید جاهل از جاهل غلط است، و لیکن ما از پدران جاهلی تقلید می‌کنیم که آنها راهنمایان عالم و خبیری داشته‌اند، و تقلید جاهل از چنین جاهلی غلط نیست، چون جای چنین اعتراض و پاسخی بود لذا برای تتمیم حجت فرمود: <span class="aya" rel="5_104" data-words="24-29">لا یعلمون شیئا و لا یهتدون</span> نه تنها پدران شما جاهلند، بلکه در زندگی راهنمایی هم نشده‌اند، و چنین کسانی را به هیچ وجه نمی‌توان تقلید کرد. </p> <p>وقتی از آیه اولی یعنی: <span class="aya" rel="5_103" data-words="1-5">ما جعل الله من بحیرة...</span> بدست آمد که دارندگان این عقاید خرافی مرکب بوده‌اند از اکثریتی جاهل، و اقلیتی معاند و مستکبر، معلوم می‌شود که آنان مردمی بوده‌اند که اهلیت و قابلیت این را که خدای تعالی روی سخن را به آنان نموده و مخاطبشان قرار دهد نداشته‌اند و لذا در آیه دومی دلیل را بنحو تخاطب به آنان القا نفرمود، بلکه اینطور وانمود کرد که روی سخن با دیگران است و فرمود: <span class="aya" rel="5_104" data-words="19-29">أ و لو کان آباؤهم لا یعلمون شیئا و لا یهتدون</span> آیا پیروی می‌کنند از پدران خود هر چند پدرانشان جاهل و گمراه باشند؟ ! این بود مختصر اشاره‌ای در باره تقلید و قبلا بحثی علمی و اخلاقی در باره‌معنای تقلید گذشت، ممکن است خواننده محترم برای مزید اطلاع به آنجا مراجعه نماید. </p> <p>از آیه شریفه این نکته هم استفاده می‌شود که رجوع به کتاب خدا و به سنت یعنی به فرمایشات رسول اللَّه (ص) را نباید تقلید کورکورانه و مذموم نام نهاد. </p> <h3>بحث روایتی‌ <span class="title" rel="5_103 5_104"> (روایاتی در باره چهار صنف حیواناتی که در جاهلیت احکام خاصی داشتند و اینکه واضع آن احکام کیست؟) </span> </h3> <p> <span class="phrase">در تفسیر برهان است که صدوق به سندی که به محمد بن مسلم دارد از او از امام صادق (ع) نقل می‌کند که در تفسیر: <span class="aya" rel="5_103" data-words="1-14">ما جعل الله من بحیرة و لا سائبة و لا وصیلة و لا حام</span> فرمود: در میان اهل جاهلیت رسم چنین بود که وقتی ماده شتری در یک شکم دو بچه می‌زایید می‌گفتند وصل کرد، و کشتن و خوردن چنین شتری را جائز نمی‌دانستند، و وقتی ده شکم می‌زایید آن را سائبه می‌کردند، یعنی سوار شدن بر پشت و خوردن گوشتش را بر خود حرام می‌کردند، و اما <em rel="fa_5_103_14-14" data-sentence="471:52">حام</em> آن هم شتر نری بوده که آن را بر ناقه‌ها می‌جهانیدند.</span> <code class="page" rel="6,235"/> خدای تعالی این آیه را فرو فرستاد و فرمود: من هیچیک اینها را حرام نکرده‌ام، صاحب برهان می‌گوید سپس ابن بابویه گفت: این نیز روایت شده که بحیره ناقه‌ای بوده که پنج شکم بزاید، اگر پنجمش نر می‌بود آن را می‌کشتند، و زن و مرد از گوشت آن می‌خوردند، و اما اگر پنجمی ماده می‌بود گوشش را شکاف فراخی داده و گوشت و شیرش را بر زنان حرام می‌دانستند، مگر اینکه خود بخود بمیرد و مردار شود، که در آن صورت گوشتش را برای زنان هم تجویز می‌کرده‌اند، و سائبه شتری بوده که صاحبش عمدا آن را حرام می‌کرده به این معنا که نذر می‌کرده اگر خداوند بهبودیش داد و یا به سلامت به منزلش رسید شترش را سائبه کند، و وصیله از جنس گوسفندان بوده، اگر گوسفندی هفت شکم و در شکم هفتم نر می‌زایید آن را می‌کشتند، و زن و مرد از گوشتش استفاده می‌کردند، و اما اگر شکم هفتمش ماده می‌بود آن را در بین گوسفندان رها می‌کردند. و اگر دوقلو، یکی نر و یکی ماده می‌زایید می‌گفتند: با برادرش وصل کرد، از این جهت آن را نمی‌کشتند و گوشتش را بر زنان حرام می‌دانستند، مگر اینکه بمیرد که در آن صورت بر مرد و زن حلالش می‌دانستند. </p> <p>و حام شتر نری بوده که آن را بر شتران ماده می‌جهانیدند، چنین شتری اگر آن قدر عمر می‌کرد که بر فرزند زاده خود هم می‌جهید می‌گفتند پشتش محترم شد، دیگر بر آن سوار نباید شد. و نیز مرحوم صدوق فرمود: گاهی این معنا هم در روایات بچشم می‌خورد که حام عبارت از شتری بوده که ده شکم نتاج دهد در آن صورت می‌گفتند: <em>قد حمی ظهره</em> یعنی پشتش محترم شد، و بر آن سوار نباید شد، و از آب و علفش دریغ نباید داشت<span class="footnote" rel="1" title="مجمع البیان ج ۴ ص ۲۵۲">*</span>. </p> <p>مؤلف: روایات دیگری از طریق شیعه و سنی در معانی این چهار اسم یعنی بحیره و سائبه و وصیله و حام هست که بعضی از آنها در بیانی که قبل از این بحث روایتی گذشت با کلام صاحب مجمع البیان و از او نقل و ایراد گردید. </p> <p>و آنچه از معانی این چهار اسم یقینی و مسلم است-و بطوری که دیدید اختلافی در آن نیست-این است که این چهار صنف از انعام در جاهلیت یک نوع آزادی بر ایشان بوده، و احکامی مناسب این آزادی بر ایشان جعل می‌کرده‌اند، مانند حرمت سوار شدن بر پشت آنها، حرمت گوشت و شیرشان، آزاد گذاردن‌شان در آب و علف، و امثال اینها، و نیز مسلم است که وصیله از جنس گوسفند بوده، و ما بقی از جنس شتر. </p> <p>در مجمع البیان است که ابن عباس از رسول اللَّه (ص) روایت کرده که   <code class="page" rel="6,236"/> فرمود: اولین کسی که بر مکه مسلط شد و در دین اسماعیل دست انداخت و بت‌ها و صنم‌ها را نصب کرد همانا عمرو بن لحی بن قمعة بن خندف بوده و او همان کسی است که شکافتن گوش بحیره و نذر کردن سائبه و وصل کردن وصیله و حمایت از حامی را دائر کرد. آن گاه رسول اللَّه (ص) فرمود: من او را در آتش دوزخ دیدم، و دیدم که اهل دوزخ همگی از بوی حلقوم او در اذیت بودند. و در روایت دیگری است که فرمود: دیدم حلقومش را در آتش می‌کشیدند<span class="footnote" rel="1" title="در المنثور ج ۲ ص ۳۳۸">*</span>. </p> <p>مؤلف: در الدر المنثور هم این معنا به چند طریق از ابن عباس و دیگران روایت شده از آن جمله در کتاب مذکور است که عبد الرزاق و ابن ابی شبیه و عبد بن حمید بن جریر از زید بن اسلم روایت کرده‌اند که گفت: رسول اللَّه (ص) فرمود: هر آینه من می‌شناسم آن کسی را که برای اولین بار سائبه را نذر کرد و بت‌ها را به پا داشت، و همچنین اولین کسی را که دین ابراهیم (ع) را تغییر داد می‌شناسم. </p> <p>اصحاب عرض کردند: یا رسول اللَّه چه کسی بود؟ فرمود: عمرو بن لحی مردی از بنی کعب بود، و من او را در آتش دوزخ دیده‌ام، و دیدم که قصب<span class="footnote" rel="2" title="مجمع البیان ج ۴ ص ۲۵۲">*</span> او را در آتش می‌کشیدند و بویی که از قصب او برمی‌خواست اهل دوزخ را متاذی می‌کرد، و من می‌شناسم کسی را که بحیره را دائر کرد. پرسیدند یا رسول اللَّه (ص) او کیست؟ فرمود: او مردی از بنی مدلج بود که دو ماده شتر داشت، گوشهایشان را شکافته و شیر و همچنین سوار شدن بر پشتشان را تحریم کرد و گفت این دو شتر برای خدا باد، اتفاقا خودش هم به خوردن شیر آنها محتاج شد و خورد، و هم بر پشت آنها نشست. آن گاه رسول اللَّه (ص) فرمود: من این مرد را هم در آتش دوزخ دیدم، و دیدم که همان دو شتر او را با دهنهایشان خرد می‌کردند، و با لگدهای‌شان می‌کوبیدند<span class="footnote" rel="3" title="در المنثور ج ۲ ص ۳۳۸">*</span>. </p> <p>و نیز در الدر المنثور است که احمد و عبد بن حمید و حکیم ترمذی در کتاب نوادر الاصول و ابن جریر و ابن منذر و ابن ابی حاتم و بیهقی در کتاب اسماء و صفات از ابی الاحوص از پدرش نقل کرده‌اند که گفت: من شرفیاب حضور رسول اللَّه (ص)       <code class="page" rel="6,237"/> شدم در حالی که لباسهایم کهنه بود، حضرت روی به من کرد و فرمود: از مال دنیا چیزی داری؟ عرض کردم آری، فرمود از کدام صنف؟ عرض کردم از هر صنفی چیزی دارم، شتر دارم گوسفندان و اسب و سایر حیوانات بار بر دارم، غلام هم دارم، فرمود: حالا که خدا بتو داده تو هم بر خود تنگ مگیر، و باید که اثر نعمت در تو دیده شود. آن گاه پرسید نتاجی که شتران تو می‌زایند گوش دریده‌اند یا با گوش سالم متولد می‌شوند؟ عرض کردم با گوش سالم، مگر شتری هم هست که نتاجش گوش دریده متولد شود؟ فرمود پس لا بد تو خودت گوشهای بعضی از آنها را دریده و می‌گویی اینها بحیره باشند، و گوشهای بعضی دیگر را پاره کرده و می‌گویی این صرم باشد؟ عرض کردم آری، حضرت فرمود چنین مکن، زیرا هر چه را که خدا به تو ارزانی داشته برای تو حلالش کرده. سپس این آیه را تلاوت فرمود: <span class="aya" rel="5_103" data-words="1-14">ما جعل الله من بحیرة و لا سائبة و لا وصیلة و لا حام</span>.<span class="footnote" rel="1" title="مجمع البیان ج ۴ ص ۲۵۲">*</span>   <code class="page" rel="6,238"/> </p>
