<h3 class="ayas">سوره ص آیه‌های ۴۱ تا ۴۸</h3><code class="section" rel="38_41-48"/><h3>ترجمه آیات</h3> <p> <span class="trans" rel="38_41">به یاد آور بنده ما ایوب را آن زمان که پروردگار خود را ندا داد که شیطان مرا دچار عذاب و گرفتاری کرد.  «۴۱» </span><span class="trans" rel="38_42"> (بدو گفتیم) پای خود به زمین بکش که آب همین جا نزدیک توست، آبی خنک، در آن آب‌تنی کن و از آن بنوش.  «۴۲» </span><span class="trans" rel="38_43">و اهلش را با فرزندانی به همان تعداد و دو برابر فرزندانی که داشت به او بدادیم تا رحمتی باشد از ما به او و تذکری باشد برای خردمندان.  «۴۳» </span><span class="trans" rel="38_44">و نیز به او گفتیم حال که سوگند خورده‌ای که همسرت را صد ترکه چوب بزنی تعداد صد ترکه به دست بگیر و آنها را یک بار به زنت بزن تا سوگند خود نشکسته باشی، ما ایوب را بنده‌ای خویشتن‌دار یافتیم<code class="page" rel="17,317"/> چه خوب بود همواره به ما رجوع می‌کرد.  «۴۴» </span><span class="trans" rel="38_45">و به یاد آور بندگان ما ابراهیم و اسحاق و یعقوب را که مردانی نیرومند و بینا بودند.  «۴۵» </span><span class="trans" rel="38_46"> (بدین جهت نیرومند و بینا بودند که) ما آن را به خصلتی خالص که همان یاد آخرت باشد خالص و پاک کردیم.  «۴۶» </span><span class="trans" rel="38_47">و ایشان نزد ما از برگزیدگان اخیارند.  «۴۷» </span><span class="trans" rel="38_48">و به یاد آور اسماعیل و یسع و ذو الکفل را و هر یک از اخیار بودند.  «۴۸» </span></p>             <h3>بیان آیات</h3> <p> این آیات متعرض سومین داستانی است که رسول خدا (ص) مامور شده به یاد آنها باشد و در نتیجه صبر کند، و آن عبارت است از: داستان ایوب پیغمبر  (ع) و محنت و گرفتاریهایی که خدا برایش پیش آورد تا او را بیازماید. و سپس رفع آن گرفتاریها و عافیت خدا و عطای او را ذکر کرده، و سپس دستور می‌دهد تا ابراهیم و پنج نفر از ذریه او از انبیا را به یاد آورد. </p> <p> <span class="aya" rel="38_41" data-words="1-13">و اذکر عبدنا أیوب إذ نادی ربه أنی مسنی الشیطان بنصب و عذاب</span> این جمله دعایی است از ایوب (ع) که در آن از خدا می‌خواهد عافیتش دهد، و سوء حالی که بدان مبتلا شده از او برطرف سازد. و به منظور رعایت تواضع و تذلل درخواست و نیاز خود را ذکر نمی‌کند، و تنها از اینکه خدا را به نام <em>ربی-پروردگارم</em> صدا می‌زند فهمیده می‌شود که او را برای حاجتی می‌خواند. </p> <h3> <span class="title" rel="38_41">مقصود از <span class="aya" rel="38_41" data-words="11-13">بنصب و عذاب</span> که ایوب (علیه السلام) بدان مبتلا بود و وجه اینکه ابتلاء خود به آن دو را به شیطان نسبت داد (<span class="aya" rel="38_41" data-words="8-13">أنی مسنی الشیطان بنصب و عذاب</span>). </span> </h3> <p> <span class="phrase">کلمه <em rel="fa_38_41_11-11" data-sentence="5:32">نصب</em> به معنای تعب و به تنگ آمدن است.</span> و جمله‌ <span class="aya" rel="38_41" data-words="5-6">إذ نادی...</span> به اصطلاح ادبی بدل اشتمال<span class="footnote" rel="1" title="بدل اشتمال آن است که تابع از مشتملات و متعلقات متبوع باشد، نه جزئی از آن مثل این که می‌گویی:  بلبل مرا به وجد آورد &lt;em&gt;و سپس می‌گویی&lt;/em&gt; صدایش ">*</span> است. در آغاز می‌فرماید: به یاد آر بنده ما ایوب را بعدا بعضی از خاطرات او را نام برده، می‌فرماید: به یاد آر این خاطره‌اش را که پروردگار خود را خواند که  ای پروردگار من... . <span class="phrase">پس جمله‌ <span class="aya" rel="38_41" data-words="5-6">إذ نادی</span> هم می‌تواند بدل اشتمال از کلمه <em>عبدنا</em>  باشد، و هم از کلمه <em rel="fa_38_41_4-4" data-sentence="137:2">ایوب</em> .</span> و جمله‌ <span class="aya" rel="38_41" data-words="8-9">أنی مسنی...</span> حکایت ندای ایوب است. </p> <p>و از ظاهر آیات بعدی برمی‌آید که مرادش از <em>نصب و عذاب</em> بد حالی و گرفتاریهایی است که در بدن او و در خاندانش پیدا شد. همان گرفتاریهایی که در سوره انبیا،   <code class="page" rel="17,318"/> آن را از آن جناب چنین حکایت کرده که گفت: <span class="aya" rel="21_83" data-words="7-12">مسنی الضر و أنت أرحم الراحمین</span><span class="footnote" rel="1" title="مرا بیماری و رنج سخت رسیده و تو از همه مهربانان مهربان‌تری سوره انبیاء، آیه ۸۳">*</span>. </p> <p>البته این در صورتی است که بگوییم کلمه <em>ضر</em> شامل مصیبت در خود آدمی و اهل بیتش می‌شود. و در این سوره و سوره انبیاء هیچ اشاره‌ای به از بین رفتن اموال آن جناب نشده، هر چند که این معنا در روایات آمده است. </p> <p>و <span class="phrase">ظاهرا مراد از مس شیطان به نصب و عذاب این است که: می‌خواهد <em rel="fa_38_41_11-11" data-sentence="58:64">نصب</em> و  <em rel="fa_38_41_13-13" data-sentence="117:47">عذاب</em> را به نحوی از سببیت و تاثیر به شیطان نسبت دهد.</span> و بگوید که شیطان در این گرفتاریهای من مؤثر و دخیل بوده است. و همین معنا از روایات هم برمی‌آید. </p> <p>و در اینجا این سؤال پیش می‌آید که یکی از گرفتاریهای ایوب مرض او بود، و مرض علل و اسباب عادی و طبیعی دارد، پس چگونه آن جناب مرض خود را هم به شیطان نسبت داد و هم به بعضی از علل طبیعی؟ جواب این اشکال آن است که: این دو سبب یعنی شیطان و عوامل طبیعی، دو سبب در عرض هم نیستند، تا در یک مسبب جمع نشوند، و نشود مرض را به هر دو نسبت داد، بلکه دو سبب طولی‌اند و توضیح آن در تفسیر آیه‌ <span class="aya" rel="7_96" data-words="1-13">و لو أن أهل القری آمنوا و اتقوا لفتحنا علیهم برکات من السماء</span><span class="footnote" rel="2" title="سوره اعراف، آیه ۹۶">*</span>، در جلد هشتم این کتاب بیان گردیده، بدانجا مراجعه شود. </p> <p><span class="phrase">ممکن است گفته شود: اگر چنین استنادی ممکن باشد، ولی صرف امکان دلیل بر وقوع آن نمی‌شود، از کجا که شیطان چنین تاثیری در انسانها داشته باشد که هر کس را خواست بیمار کند؟ در پاسخ می‌گوییم: نه تنها دلیلی بر امتناع آن نداریم، بلکه آیه شریفه <span class="aya" rel="5_90" data-words="5-16">إنما الخمر و المیسر و الأنصاب و الأزلام رجس من عمل الشیطان</span><span class="footnote" rel="3" title="سوره مائده، آیه ۹۰">*</span> دلیل بر وقوع آن است، برای اینکه در این آیه، شراب و قمار و بت‌ها و ازلام را به شیطان نسبت داده و آن را عمل شیطان خوانده، و نیز از حضرت موسی (ع) حکایت کرده که بعد از کشتن آن مرد قبطی گفته: <span class="aya" rel="28_15" data-words="33-40">هذا من عمل الشیطان إنه عدو مضل مبین</span><span class="footnote" rel="4" title="این یکی از عمل‌های شیطان است که او دشمنی است گمراه کننده آشکار سوره قصص، آیه ۱۵">*</span> که در تفسیرش گفتیم کلمه  <em rel="fa_38_42_3-3" data-sentence="843:27">هذا</em> اشاره است به مقاتله آن دو.</span> </p> <p>و <span class="phrase">به فرضی هم که از روایات چشم‌پوشی کنیم، ممکن است احتمال دهیم که مراد         <code class="page" rel="17,319"/> از نسبت دادن <em rel="fa_38_41_11-11" data-sentence="129:283">نصب</em> و <em rel="fa_38_41_13-13" data-sentence="189:267">عذاب</em> به شیطان این باشد که شیطان با وسوسه خود مردم را فریب داده و به مردم گفت: از این مرد دوری کنید و نزدیکش نشوید، چون اگر او پیغمبر بود این قدر بلاء از همه طرف احاطه‌اش نمی‌کرد، و کارش بدینجا نمی‌کشید، و عاقبتش بدینجا که همه زبان به شماتت و استهزایش بگشایند نمی‌انجامید.</span> </p> <h3> <span class="title" rel="38_41 38_42 38_43 38_44 38_45 38_46 38_47 38_48">بیان امکان مداخله شیطان در ابدان و اموال و دیگر متعلقات مادی معصومین (علیهم السلام) </span> </h3> <p> در تفسیر کشاف این وجه را که گفتیم انکار کرده و گفته: به هیچ وجه نمی‌توانیم این وجه را بپذیریم که خدا شیطان را بر انبیای خود مسلط کند تا هر جور دلش خواست آن حضرات را اذیت و آزار کند و دچار عذاب نماید و از این راه داغ دل خود را از آنان بستاند، چون اگر بنا باشد این کار نسبت به انبیاء جایز باشد، نسبت به پیروان انبیاء یعنی مردم صالح نیز (به طریق اولی) جایز است، آن وقت رانده درگاه خدا هیچ مؤمن صالحی را از این انتقام خود سالم نمی‌گذارد، همه را بیچاره و هلاک می‌کند با اینکه در قرآن کریم مکرر آمده، که شیطان به غیر از وسوسه هیچ دخالت و تاثیر دیگر ندارد<span class="footnote" rel="1" title="تفسیر کشاف، ج ۴، ص ۹۷">*</span>. </p> <p>لیکن این اشکال زمخشری وارد نیست، برای اینکه آنچه در قرآن کریم از خصائص انبیاء و سایر معصومین شمرده شده، همانا عصمت است که به خاطر داشتن آن، از تاثیر شیطان در نفوسشان ایمنند، و شیطان نمی‌تواند در دلهای آنان وسوسه کند. و اما تاثیرش در بدنهای انبیاء و یا اموال و اولاد و سایر متعلقات ایشان، به اینکه از این راه وسیله ناراحتی آنان را فراهم سازد، نه تنها هیچ دلیلی بر امتناع آن در دست نیست، بلکه دلیل بر امکان وقوع آن هست، و آن آیه شریفه <span class="aya" rel="18_63" data-words="8-17">فإنی نسیت الحوت و ما أنسانیه إلا الشیطان أن أذکره</span><span class="footnote" rel="2" title="سوره کهف، آیه ۶۳">*</span> می‌باشد که راجع است به داستان مسافرت موسی با همسفرش یوشع (ع) و یوشع به موسی می‌گوید: اگر ماهی را فراموش کردم این فراموشی کار شیطان بود، او بود که نگذاشت من به یاد ماهی بیفتم. </p> <p>پس از این آیه برمی‌آید که شیطان این گونه دخل و تصرفها را در دلهای معصومین دارد. و اما اینکه گفت: لازمه جواز و امکان مداخله شیطان در دلهای انبیاء این است که در دلهای پیروان انبیاء نیز دخل و تصرف بکند، در پاسخش می‌گوییم: این ملازمه را قبول نداریم، زیرا ما که می‌گوییم ممکن است شیطان چنین تصرفهایی در دلهای معصومین بکند، معتقدیم که هر جا چنین تصرفهایی بکند به اذن خدا می‌کند، به این معنا که خدا جلوگیرش نمی‌شود،     <code class="page" rel="17,320"/> چون مداخله شیطان را مطابق مصلحت می‌بیند، مثلا می‌خواهد مقدار صبر و حوصله بنده‌اش معین شود. </p> <p>و لازمه این حرف این نیست که‌شیطان بدون مشیت و اذن خدا هر چه دلش خواست بکند و هر بلایی که خواست بر سر بندگان خدا بیاورد، و این خود روشن است. </p> <p><code class="aya" rel="38_42"/> <span class="aya" rel="38_42" data-words="1-7">ارکض برجلک هذا مغتسل بارد و شراب</span> واقع شدن این آیه در دنبال آیه قبلی که درخواست و ندای ایوب (ع) را حکایت می‌کرد، این معنا را افاده می‌کند که خدای سبحان خواسته است به وی اعلام کند که دعایش مستجاب گشته. و جمله‌ <span class="aya" rel="38_42" data-words="1-2">ارکض برجلک</span> حکایت آن وحیی است که در هنگام کشف از استجابت به آن جناب فرموده. و یا اینکه در این جمله چیزی از ماده <em>قول</em> تقدیر گرفته شده، که اگر اظهار می‌شد چنین می‌شد: فاستجبنا له و قلنا أرکض... و سیاق آیه که سیاق امر است اشعار دارد بلکه کشف می‌کند از اینکه: آن جناب در آن موقع آن قدر از پا درآمده بود که قادر به ایستادن و راه رفتن با پای خود نبوده، و در سراپای بدن بیماری داشته، و خدای تعالی اول مرض پای او را شفا داده، و بعد چشمه‌ای در آنجا برایش جوشانده، و دستور داد که از آن چشمه حمام بگیرد، و بنوشد تا ظاهر و باطن بدنش از سایر مرضها بهبودی یابد. و این مطالبی که گفتیم از سیاق آیه استفاده می‌شود، مورد تایید روایات هم هست. </p> <p>و در آیه شریفه از طریق حذف جزئیات ایجاز به کار رفته، و تقدیر آن این است که:  ارکض برجلک هذا مغتسل بارد و شراب، فرکض برجله و اغتسل و شرب فبرأ اللَّه من مرضه- پای خود به زمین بکش که پهلویت چشمه‌ای خنک و نوشیدنی ایجاد شده، پس ایوب پای خود بدان سو کشید، و چشمه را یافته از آن غسل کرد، و از آبش نوشید و در نتیجه خدا او را از همه مرضها بهبودی داد . </p> <h3> <span class="title" rel="38_41 38_42 38_43 38_44 38_45 38_46 38_47 38_48">استجابت دعای ایوب (علیه السلام) با شفای امراضش و باز گردان اهل او به او</span> </h3> <p> <code class="aya" rel="38_43"/> <span class="aya" rel="38_43" data-words="1-13">و وهبنا له أهله و مثلهم معهم رحمة منا و ذکری لأولی الألباب</span> در روایات آمده: تمامی کسان او به غیر از همسرش مردند و آن جناب به داغ همه فرزندانش مبتلا شده بود، و بعدا خدا همه را برایش زنده کرد، و آنان را و مثل آنان را به آن جناب بخشید. </p> <p>بعضی گفته‌اند که فرزندانش در ایام ابتلایش از او دوری کردند و خدا با بهبودی‌اش آنان را دوباره دورش جمع کرد، و همان فرزندان زن گرفتند و بچه‌دار شدند. پس معنای اینکه خدا فرزندانش را و مثل آنان را به وی بخشید همین است که آنان و فرزندان آنان را دوباره دورش جمع کرد. <code class="page" rel="17,321"/> <span class="aya" rel="38_43" data-words="8-13">رحمة منا و ذکری لأولی الألباب</span> <span class="phrase">-کلمه <em rel="fa_38_43_8-8" data-sentence="6:14">رحمة</em> مفعول له است.</span> و معنای جمله این است که: ما این کار را کردیم برای اینکه رحمتی از ما به وی بوده باشد، و نیز تذکری برای صاحبان عقل باشد تا با شنیدن سرگذشت آن جناب متذکر شوند. </p> <p><code class="aya" rel="38_44"/> <span class="aya" rel="38_44" data-words="1-16">و خذ بیدک ضغثا فاضرب به و لا تحنث إنا وجدناه صابرا نعم العبد إنه أواب</span> <span class="phrase">در مجمع البیان می‌گوید: کلمه <em rel="fa_38_44_4-4" data-sentence="29:460">ضغث</em> به معنای یک مشت پر از شاخه درخت و یا از گیاه و یا از خوشه خرما است<span class="footnote" rel="1" title="مجمع البیان، ج ۸، ص ۴۷۹">*</span> و ایوب (ع) سوگند خورده بود که اگر حالش خوب شود همسرش را صد تازیانه بزند، چون در امری او را ناراحت کرده بود-که به زودی روایتش ذکر می‌شود-و چون خدای تعالی عافیتش داد، به وی فرمود تا یک مشت شاخه به عدد تازیانه‌هایی که بر آن سوگند خورده بود (صد عدد) در دست گرفته یک نوبت آن را به همسرش بزند تا آن که سوگند خود را نشکسته باشد.</span> </p> <p>و سیاق این آیه به آنچه ذکر شده اشاره دارد. و اگر جرم همسر او و سبب سوگند او را ذکر نکرده برای این است که هم تادب و هم نامبرده را احترام کرده باشد. </p> <p> <span class="aya" rel="38_44" data-words="10-12">إنا وجدناه صابرا</span> -یعنی ما او را در برابر ابتلائاتی که به وسیله آن او را آزمودیم یعنی در برابر مرض و از بین رفتن اهل و مال صابر یافتیم. و این جمله تعلیل جمله <em>و اذکر</em> و یا تعلیل جمله <em>عبدنا</em> است و چنین معنا می‌دهد که اگر ما او را عبد نامیدیم، و یا عبد خود نامیدیم، برای این است که ما او را صابر یافتیم. </p> <p>البته در بین این دو احتمال احتمال اول بهتر است. و جمله‌ <span class="aya" rel="38_44" data-words="13-16">نعم العبد إنه أواب</span> مدح ایوب (ع) است. </p> <h3> <span class="title" rel="38_41 38_42 38_43 38_44 38_45 38_46 38_47 38_48">وجه اینکه ابراهیم و اسحاق و یعقوب (علیهم السلام) را به داشتن دست و چشم مدح فرمود</span> </h3> <p> <code class="aya" rel="38_45"/> <span class="aya" rel="38_45" data-words="1-12">و اذکر عبادنا إبراهیم و إسحاق و یعقوب أولی الأیدی و الأبصار</span> <span class="phrase">این آیه شریفه انبیای نامبرده را مدح می‌کند به اینکه: دارای ایدی و ابصارند، و کلمه  <em>ید</em> و نیز کلمه <em rel="fa_38_45_12-12" data-sentence="106:308">بصر</em> وقتی قابل مدحند که دست و چشم انسان باشند (و گرنه حیوانات هم دست و چشم دارند) و در مواردی استعمالش نمایند که آفریدگار آن دو را برای همان موارد آفریده باشد، و شخص نامبرده دست و چشم خود را در راه انسانیت خود به خدمت گرفته باشد، و در نتیجه با دست خود اعمال صالح انجام داده، و خیر به سوی خلق خدا جاری ساخته باشد.</span> </p> <p>و با چشم خود راه‌های عافیت و سلامت را از موارد هلاکت تمیز داده، و به حق رسیده باشد،   <code class="page" rel="17,322"/> نه اینکه حق و باطل برایش یکسان و مشتبه باشد. </p> <p>پس اینکه فرمود: ابراهیم و اسحاق و یعقوب دارای دست و چشم بودند، در حقیقت خواسته است به کنایه بفهماند نامبردگان در طاعت خدا و رساندن خیر به خلق، و نیز در بینایی‌شان در تشخیص اعتقاد و عمل حق، بسیار قوی بوده‌اند. </p> <p><span class="phrase">آیه شریفه‌ <span class="aya" rel="21_72-73" data-words="1-31">و وهبنا له إسحاق و یعقوب نافلة و کلا جعلنا صالحین، و جعلناهم أئمة یهدون بأمرنا و أوحینا إلیهم فعل الخیرات و إقام الصلاة و إیتاء الزکاة و کانوا لنا عابدین</span><span class="footnote" rel="1" title="ما به وی اسحاق و یعقوب را بخشیدم، و همه را صالح قرار دادیم، و ایشان را پیشوایانی کردیم که به امر ما هدایت می‌کردند و به ایشان فعل خیرات و اقامه نماز و دادن زکات را وحی کردیم، و ایشان عبادت‌گران ما بودند سوره انبیاء، آیه ۷۲ و ۷۳">*</span> به آن دو معنا که در آیه مورد بحث آمده اشاره نموده و متعرض هر دو شده است، چون ائمه بودن، و به امر خدا هدایت کردن، و وحی خدا را گرفتن همه آثار <em rel="fa_38_45_12-12" data-sentence="639:67">ابصار</em> است و زکات دادن و فعل خیرات، و اقامه نماز، آثار <em rel="fa_38_45_10-10" data-sentence="746:5">ایدی</em> است.</span> <span class="phrase">این معنا را قمی هم در تفسیر خود از ابی الجارود از امام ابی جعفر (ع) روایت کرده، چون در آن روایت <em rel="fa_38_45_9-10" data-sentence="96:127">اولی الایدی</em> به نیرومندی در عبادت، و ابصار به داشتن بصیرت در عبادت تفسیر شده است<span class="footnote" rel="2" title="تفسیر قمی،">*</span>.</span> </p> <p><code class="aya" rel="38_46"/> <span class="aya" rel="38_46" data-words="1-5">إنا أخلصناهم بخالصة ذکری الدار</span> کلمه <em>خالصة</em> وصفی است که در جای موصوف خود آمده. و حرف <em>با</em> که بر سر- آن است، بای سببیت است، و تقدیر کلام <em>بسبب خصلة خالصة</em> است. و <span class="phrase">جمله <em rel="fa_38_46_4-5" data-sentence="5:18">ذکری الدار</em> بیان آن خصلت است.</span> و <span class="phrase">منظور از کلمه <em rel="fa_38_46_5-5" data-sentence="14:18">دار</em> دار آخرت می‌باشد.</span> </p> <h3> <span class="title" rel="38_46">معنای اینکه در تعلیل مدح ایشان فرمود: <span class="aya" rel="38_46" data-words="1-5">إنا أخلصناهم بخالصة ذکری الدار</span> </span> </h3> <p> این آیه، یعنی جمله‌ <span class="aya" rel="38_46" data-words="1-2">إنا أخلصناهم...</span> تعلیل مضمون آیه قبلی است که نامبردگان از انبیا را <span class="aya" rel="38_45" data-words="9-12">أولی الأیدی و الأبصار</span> می‌خواند. ممکن هم هست تعلیل باشد برای کلمه  <em>عبادنا</em> و یا برای جمله <em>و اذکر</em> و از این سه احتمال اولی از همه مناسبتر است، برای اینکه وقتی انسان مستغرق در یاد آخرت و جوار رب العالمین شد، و تمامی همش مرتکز در آن گردید، قهرا معرفتش نسبت به خدا کامل گشته، نظرش در تشخیص عقاید حق مصاب می‌گردد، و نیز در سلوک راه عبودیت حق، تبصر پیدا می‌کند، و دیگر بر ظاهر حیات دنیا و زینت آن مانند ابنای دنیا جمود ندارد، هم چنان که در شان چنین کسانی در جای دیگر نیز فرموده: <span class="aya" rel="53_29-30" data-words="1-16">فأعرض عن من تولی عن ذکرنا و لم یرد إلا الحیاة الدنیا، ذلک مبلغهم من العلم</span><span class="footnote" rel="3" title="پس از کسانی که از یاد ما اعراض می‌کنند، و به جز حیات دنیا نظری ندارند، اعراض کن که اینان بیش از چارچوب دنیا علمی ندارند سوره النجم، آیه ۲۹ و ۳۰">*</span>، پس       <code class="page" rel="17,323"/> جمله‌ <span class="aya" rel="38_46" data-words="1-2">إنا أخلصناهم</span> برای تعلیل جمله‌ <span class="aya" rel="38_45" data-words="9-12">أولی الأیدی و الأبصار</span> مناسب‌تر است تا برای جمله <em>عبادنا</em> و یا جمله <em>و اذکر</em> . </p> <p>و معنای آیه این است که: اگر گفتیم اینان صاحبان ایدی و ابصارند، برای این است که ما آنان را به خصلتی خالص و غیر مشوب، خالص کردیم، خصلتی بس عظیم الشان، و آن عبارت است از یاد خانه آخرت. </p> <p><span class="phrase">بعضی<span class="footnote" rel="1" title="مجمع البیان، ج ۸، ص ۴۸۱">*</span> از مفسرین گفته‌اند: مراد از کلمه <em rel="fa_38_46_5-5" data-sentence="109:458">دار</em> همین دار دنیا است، و منظور آیه این است که: ما ایشان را خالص کردیم برای دار دنیا یعنی ما دام که دنیا برقرار باشد ذکر خیر آنان بر سر زبانها باشد، هم چنان که در جای دیگر فرموده: <span class="aya" rel="19_49" data-words="9-13">وهبنا له إسحاق و یعقوب</span> -تا آنجا که می‌فرماید- <span class="aya" rel="19_50" data-words="6-11">و جعلنا لهم لسان صدق علیا</span><span class="footnote" rel="2" title="سوره مریم، آیه ۵۰">*</span> ولی وجه سابق به نظر ما مناسبتر است.</span> </p> <p><code class="aya" rel="38_47"/> <span class="aya" rel="38_47" data-words="1-6">و إنهم عندنا لمن المصطفین الأخیار</span> در سابق گذشت که <em>اصطفا</em> ملازم با اسلام و تسلیم شدن به تمام معنا برای خدای سبحان است. و در این آیه شریفه اشاره‌ای دارد به آیه‌ <span class="aya" rel="3_33" data-words="1-14">إن الله اصطفی آدم و نوحا و آل إبراهیم و آل عمران علی العالمین</span><span class="footnote" rel="3" title="سوره آل عمران، آیه ۳۳">*</span>. </p> <p>کلمه <em>اخیار</em> -به طوری که گفته‌اند<span class="footnote" rel="4" title="بحار، ج ۱۰، ص ۳۰۳، ح ۱">*</span> -جمع <em>خیر</em> است که در معنا مقابل <em>شر</em>  است ولی بعضی<span class="footnote" rel="5" title="بحار، ج ۱۳، ص ۴۰۵، ح ۲">*</span> گفته‌اند که: <em>جمع</em> خیر -با تشدید یاء، و یا با تخفیف-، مانند  <em>اموات</em> که جمع <em>میت</em> -با تشدید-، و <em>میت</em> -بدون تشدید-است. </p> <p><code class="aya" rel="38_48"/> <span class="aya" rel="38_48" data-words="1-12">و اذکر إسماعیل و الیسع و ذا الکفل و کل من الأخیار</span> معنای این آیه روشن است و حاجتی به توضیح ندارد. </p> <h3>گفتاری در سرگذشت ایوب (ع) <span class="title" rel="38_43 38_44 38_41 38_42 38_45 38_46 38_47 38_48"> (در قرآن و حدیث) </span> در چند فصل</h3> <p> 1-داستان ایوب از نظر قرآن: در قرآن کریم از داستان آن جناب به جز این نیامده که: خدای تعالی او را به ناراحتی جسمی و به داغ فرزندان مبتلا نمود، و سپس، هم عافیتش         <code class="page" rel="17,324"/> داد، و هم فرزندانش را و مثل آنان را به وی برگردانید. و این کار را به مقتضای رحمت خود کرد، و به این منظور کرد تا سرگذشت او مایه تذکر عابدان باشد<span class="footnote" rel="1" title="سوره انبیاء، آیه ۸۳ و ۸۴ سوره ص، آیه ۴۱ و ۴۴">*</span>. </p> <p>2-ثنای جمیل خدای تعالی نسبت به آن جناب: خدای تعالی ایوب  (ع) را در زمره انبیا و از ذریه ابراهیم شمرده، و نهایت درجه ثنا را بر او خوانده<span class="footnote" rel="2" title="سوره انعام، آیه ۹۰">*</span> و در سوره <em>ص</em> او را صابر، بهترین عبد، و اواب خوانده است<span class="footnote" rel="3" title="سوره ص، آیه ۴۴">*</span>. </p> <p>3-داستان آن جناب از نظر روایات: در تفسیر قمی آمده که پدرم از ابن فضال، از عبد اللَّه بن بحر، از ابن مسکان، از ابی بصیر، از امام صادق (ع) چنین حدیث کرد که ابو بصیر گفت: از آن جناب پرسیدم گرفتاریهایی که خدای تعالی ایوب (ع) را در دنیا بدانها مبتلا کرد چه بود، و چرا مبتلایش کرد؟ در جوابم فرمود: خدای تعالی نعمتی به ایوب ارزانی داشت، و ایوب (ع) همواره شکر آن را به جای می‌آورد، و در آن تاریخ شیطان هنوز از آسمانها ممنوع نشده بود و تا زیر عرش بالا می‌رفت. روزی از آسمان متوجه شکر ایوب شد و به وی حسد ورزیده عرضه داشت: پروردگارا!ایوب شکر این نعمت که تو به وی ارزانی داشته‌ای به جای نیاورده، زیرا هر جور که بخواهد شکر این نعمت را بگذارد، باز با نعمت تو بوده، از دنیایی که تو به وی داده‌ای انفاق کرده، شاهدش هم این است که: اگر دنیا را از او بگیری خواهی دید که دیگر شکر آن نعمت را نخواهد گذاشت. پس مرا بر دنیای او مسلط بفرما تا همه را از دستش بگیرم، آن وقت خواهی دید چگونه لب از شکر فرو می‌بندد، و دیگر عملی از باب شکر انجام نمی‌دهد. از ناحیه عرش به وی خطاب شد که من تو را بر مال و اولاد او مسلط کردم، هر چه می‌خواهی بکن. </p> <p>امام سپس فرمود: ابلیس از آسمان سرازیر شد، چیزی نگذشت که تمام اموال و اولاد ایوب از بین رفتند، ولی به جای اینکه ایوب از شکر بازایستد، شکر بیشتری کرد، و حمد خدا زیاده بگفت. ابلیس به خدای تعالی عرضه داشت: حال مرا بر زراعتش مسلط گردان. خدای تعالی فرمود: مسلطت کردم. ابلیس با همه شیطانهای زیر فرمانش بیامد، و به زراعت ایوب بدمیدند، همه طعمه حریق گشت. باز دیدند که شکر و حمد ایوب زیادت یافت. عرضه داشت: پروردگارا مرا بر گوسفندانش مسلط کن تا همه را هلاک سازم، خدای تعالی مسلطش کرد. گوسفندان هم که از بین رفتند باز شکر و حمد ایوب بیشتر شد. </p> <p>       <code class="page" rel="17,325"/> ابلیس عرضه داشت: خدایا مرا بر بدنش مسلط کن، فرموده مسلط کردم که در بدن او به جز عقل و دو دیدگانش، هر تصرفی بخواهی بکنی. ابلیس بر بدن ایوب بدمید و سراپایش زخم و جراحت شد. مدتی طولانی بدین حال بماند، در همه مدت گرم شکر خدا و حمد او بود، حتی از طول مدت جراحات کرم در زخمهایش افتاد، و او از شکر و حمد خدا باز نمی‌ایستاد، حتی اگر یکی از کرمها از بدنش می‌افتاد، آن را به جای خودش برمی‌گردانید، و می‌گفت به همانجایی برگرد که خدا از آنجا تو را آفرید. این بار بوی تعفن به بدنش افتاد، و مردم قریه از بوی او متاذی شده، او را به خارج قریه بردند و در مزبله‌ای افکندند. </p> <p><span class="phrase">در این میان خدمتی که از همسر او-که نامش <em rel="fa_38_43_8-8" data-sentence="40:185">رحمت</em> دختر افراییم فرزند یوسف بن یعقوب بن اسحاق بن ابراهیم (ع) بود-سرزد این که دست به کار گدایی زده، هر چه از مردم صدقه می‌گرفت نزد ایوب می‌آورد، و از این راه از او پرستاری و پذیرایی می‌کرد.</span> </p> <p>امام سپس فرمود: چون مدت بلا بر ایوب به درازا کشیده شد، و ابلیس صبر او را بدید، نزد عده‌ای از اصحاب ایوب که راهبان بودند، و در کوه‌ها زندگی می‌کردند برفت، و به ایشان گفت: بیایید مرا به نزد این بنده مبتلا ببرید، احوالی از او بپرسیم، و عیادتی از او بکنیم. اصحاب بر قاطرانی سفید سوار شده، نزد ایوب شدند، همین که به نزدیکی وی رسیدند، قاطران از بوی تعفن آن جناب نفرت کرده، رمیدند. بعضی از آنان به یکدیگر نگریسته آن گاه پیاده به نزدش شدند، و در میان آنان جوانی نورس بود. همگی نزد آن جناب نشسته عرضه داشتند: خوبست به ما بگویی که چه گناهی مرتکب شدی؟ شاید ما از خدا آمرزش آن را مسألت کنیم، و ما گمان می‌کنیم این بلایی که تو بدان مبتلا شده‌ای، و احدی به چنین بلایی مبتلا نشده، به خاطر امری است که تو تا کنون از ما پوشیده می‌داری. </p> <p>ایوب (ع) گفت: به مقربان پروردگارم سوگند که خود او می‌داند تا کنون هیچ طعامی نخورده‌ام، مگر آنکه یتیم و یا ضعیفی با من بوده، و از آن طعام خورده است، و بر سر هیچ دو راهی که هر دو طاعت خدا بود قرار نگرفته‌ام، مگر آن که آن راهی را انتخاب کرده‌ام که طاعت خدا در آن سخت‌تر و بر بدنم گرانبارتر بوده است. از بین اصحاب آن جوان نورس رو به سایرین کرد و گفت: وای بر شما آیا مردی را که پیغمبر خداست سرزنش کردید تا مجبور شد از عبادتهایش که تا کنون پوشیده می‌داشته پرده بردارد، و نزد شما اظهار کند؟ ! ایوب در اینجا متوجه پروردگارش شد، و عرضه داشت: پروردگارا اگر روزی در محکمه عدل تو راه یابم، و قرار شود که نسبت به خودم اقامه حجت کنم، آن وقت همه حرفها و درد دلهایم را فاش می‌گویم. <code class="page" rel="17,326"/> ناگهان متوجه ابری شد که تا بالای سرش بالا آمد، و از آن ابرصدایی برخاست: ای ایوب تو هم اکنون در برابر محکمه منی، حجت‌های خود را بیاور که من اینک به تو نزدیکم هر چند که همیشه نزدیک بوده‌ام. </p> <p>ایوب (ع) عرضه داشت: پروردگارا!تو می‌دانی که هیچگاه دو امر برایم پیش نیامد که هر دو اطاعت تو باشد و یکی از دیگری دشوارتر، مگر آن که من آن اطاعت دشوارتر را انتخاب کرده‌ام، پروردگارا آیا تو را حمد و شکر نگفتم؟ و یا تسبیحت نکردم که این چنین مبتلا شدم؟ ! بار دیگر از ابر صدا برخاست، صدایی که با ده هزار زبان سخن می‌گفت، بدین مضمون که ای ایوب!چه کسی تو را به این پایه از بندگی خدا رسانید؟ در حالی که سایر مردم از آن غافل و محرومند؟ چه کسی زبان تو را به حمد و تسبیح و تکبیر خدا جاری ساخت، در حالی که سایر مردم از آن غافلند. ای ایوب!آیا بر خدا منت می‌نهی، به چیزی که خود منت خداست بر تو؟ امام می‌فرماید: در اینجا ایوب مشتی خاک برداشت و در دهان خود ریخت، و عرضه داشت: پروردگارا منت همگی از تو است و تو بودی که مرا توفیق بندگی دادی. </p> <p>پس خدای عز و جل فرشته‌ای بر او نازل کرد، و آن فرشته با پای خود زمین را خراشی داد، و چشمه آبی جاری شد، و ایوب را با آن آب بشست، و تمامی زخمهایش بهبودی یافته دارای بدنی شاداب‌تر و زیباتر از حد تصور شد، و خدا پیرامونش باغی سبز و خرم برویانید، و اهل و مالش و فرزندانش و زراعتش را به وی برگردانید، و آن فرشته را مونسش کرد تا با او بنشیند و گفتگو کند. </p> <p>در این میان همسرش از راه رسید، در حالی که پاره نانی همراه داشت، از دور نظر به مزبله ایوب افکند، دید وضع آن محل دگرگون شده و به جای یک نفر دو نفر در آنجا نشسته‌اند، از همان دور بگریست که ای ایوب چه بر سرت آمد و تو را کجا بردند؟ ایوب صدا زد، این منم، نزدیک بیا، همسرش نزدیک آمد، و چون او را دید که خدا همه چیز را به او برگردانیده، به سجده شکر افتاد. در سجده نظر ایوب به گیسوان همسرش افتاد که بریده شده، و جریان از این قرار بود که او نزد مردم می‌رفت تا صدقه‌ای بگیرد، و طعامی برای ایوب تحصیل کند و چون گیسوانی زیبا داشت، بدو گفتند: ما طعام به تو می‌دهیم به شرطی که گیسوانت را به ما بفروشی. <span class="phrase"><em rel="fa_38_43_8-8" data-sentence="0:86">رحمت</em> از روی اضطرار و ناچاری و به منظور این که همسرش ایوب گرسنه نماند گیسوان خود را بفروخت.</span> <code class="page" rel="17,327"/> ایوب چون دید گیسوان همسرش بریده شده قبل از اینکه از جریان بپرسد سوگند خورد که صد تازیانه به او بزند، و چون همسرش علت بریدن گیسوانش را شرح داد، ایوب  (ع) در اندوه شد که این چه سوگندی بود که من خودم، پس خدای عز و جل بدو وحی کرد: <span class="aya" rel="38_44" data-words="1-9">و خذ بیدک ضغثا فاضرب به و لا تحنث</span> -یک مشت شاخه در دست بگیر و به او بزن تا سوگند خود را نشکسته باشی. او نیز یک مشت شاخه که مشتمل بر صد ترکه بود گرفته چنین کرد و از عهده سوگند برآمد<span class="footnote" rel="1" title="تفسیر قمی، ج ۲، ص ۲۴۱-۲۳۹">*</span>. </p> <h3> <span class="title" rel="38_41 38_43 38_48 38_42 38_44 38_45 38_46 38_47">روایاتی در ذیل داستان ایوب (علیه السلام) و ابتلائات او</span> </h3> <p> مؤلف: ابن عباس هم قریب به این مضمون را روایت کرده. و از وهب روایت شده که همسر ایوب دختر میشا فرزند یوسف بوده. و این روایت-به طوری که ملاحظه گردید- ابتلای ایوب را به نحوی بیان کرد که مایه نفرت طبع هر کسی است، و البته روایات دیگری هم مؤید این روایات هست، ولی از سوی دیگر از ائمه اهل بیت (ع) روایاتی رسیده که این معنا را با شدیدترین لحن انکار می‌کند و-ان شاء اللَّه-آن روایات از نظر خواننده خواهد گذشت. و از خصال نقل شده که از قطان از سکری، از جوهری، از ابن عماره، از پدرش ازامام صادق، از پدرش (ع) روایت کرده که فرمود: ایوب (ع) هفت سال مبتلا شد، بدون اینکه گناهی کرده باشد، چون انبیا به خاطر عصمت و طهارتی که دارند، گناه نمی‌کنند، و حتی به سوی گناه-هر چند صغیره باشد-متمایل نمی‌شوند. </p> <p>و نیز فرمود: هیچ یک از ابتلائات ایوب (ع) عفونت پیدا نکرد، و بدبو نشد، و نیز صورتش زشت و زننده نگردید، و حتی ذره‌ای خون و یا چرک از بدنش بیرون نیامد، و احدی از دیدن او تنفر نیافت و از مشاهده‌اش وحشت نکرد، و هیچ جای بدنش کرم نینداخت، چه، رفتار خدای عز و جل در باره انبیا و اولیای مکرمش که مورد ابتلایشان قرار می‌دهد، این چنین است. و اگر مردم از او دوری کردند، به خاطر بی پولی و ضعف ظاهری او بود، چون مردم نسبت به مقامی که او نزد پروردگارش داشت جاهل بودند، و نمی‌دانستند که خدای تعالی او را تایید کرده، و به زودی فرجی در کارش ایجاد می‌کند و لذا می‌بینیم رسول خدا (ص) فرموده: گرفتارترین مردم از جهت بلاء انبیا و بعد از آنان هر کسی است که مقامی نزدیک‌تر به مقام انبیا داشته باشد. </p> <p>و اگر خدای تعالی او را به بلایی عظیم گرفتار کرد، بلایی که با آن در نظر تمامی مردم خوار و بی‌مقدار گردید، برای این بود که مردم در باره‌اش دعوی ربوبیت نکنند، و از   <code class="page" rel="17,328"/> مشاهده نعمت‌های عظیمی که خدا به وی ارزانی داشته، او را خدا نخوانند. </p> <p>و نیز برای این بود که مردم از دیدن وضع او استدلال کنند بر اینکه ثوابهای خدایی دو نوع است، چون خداوند بعضی را به خاطر استحقاقشان ثواب می‌دهد، و بعضی دیگر را بدون استحقاق به نعمت‌هایی اختصاص می‌دهد. </p> <p>و نیز از دیدن وضع او عبرت گرفته، دیگر هیچ ضعیف و فقیر و مریضی را به خاطر ضعف و فقر و مرضش تحقیر نکنند، چون ممکن است خدا فرجی در کار آنان داده، ضعیف را قوی، و فقیر را توانگر، و مریض را بهبودی دهد. </p> <p>و نیز بدانند که این خداست که هر کس را بخواهد مریض می‌کند، هر چند که پیغمبرش باشد، و هر که را بخواهد شفا می‌دهد به هر جور و به هر سببی که بخواهد، و نیز همین صحنه را مایه عبرت کسانی قرار می‌دهد، که باز مشیتش به عبرت‌گیری آنان تعلق گرفته باشد، هم چنان که همین صحنه را مایه شقاوت کسی قرار می‌دهد که خود خواسته باشد و مایه سعادت کسی قرار می‌دهد که خود اراه کرده باشد، و در عین حال او در همه این مشیت‌ها عادل در قضا، و حکم در افعالش است. و با بندگانش هیچ عملی نمی‌کند مگر آن که صالحتر به حال آنان باشد و بندگانش هر نیرو و قوتی که داشته باشند از او دارند<span class="footnote" rel="1" title="خصال (صدوق)، ص ۳۹۹، ح ۱۰۷">*</span>. </p> <p>و در تفسیر قمی در ذیل جمله‌ <span class="aya" rel="38_43" data-words="1-7">و وهبنا له أهله و مثلهم معهم...</span> آمده که خدای تعالی آن افرادی را هم که از اهل خانه ایوب قبل از ایام بلاء مرده بودند به وی برگردانید، و نیز آن افرادی را که بعد از دوران بلاء مرده بودند همه را زنده کرد و با ایوب زندگی کردند. </p> <p>و وقتی از ایوب بعد از عافیت یافتنش پرسیدند: از انواع بلاها که بدان مبتلا شدی کدامیک بر تو شدیدتر بود؟ فرمود: شماتت دشمنان<span class="footnote" rel="2" title="تفسیر قمی، ج ۲، ص ۲۴۲">*</span>. </p> <p>و در تفسیر مجمع البیان در ذیل جمله‌ <span class="aya" rel="38_41" data-words="8-10">أنی مسنی الشیطان...</span> گفته: بعضی‌ها گفته‌اند دخالت شیطان در کار ایوب بدین قرار بود، که وقتی مرض او شدت یافت بطوری که مردم از او دوری کردند، شیطان در دل آنان وسوسه کرد که آن جناب را پلید پنداشته، و از او بدشان بیاید، و نیز به دلهایشان انداخت که او را از شهر و از بین خود بیرون کنند، و حتی اجازه آن ندهند که همسرش که یگانه پرستار او بود، بر آنان درآید، و ایوب از این بابت سخت متاذی شد، به طوری که در مناجاتش هیچ شکوه‌ای ازدردها که خدا بر او مسلط کرده بود نکرد. بلکه تنها از شیطنت شیطان شکوه کرد که او را از نظر مردم انداخت. </p> <p>     <code class="page" rel="17,329"/> قتاده گفته: این وضع ایوب هفت سال ادامه داشت، و همین معنا از امام صادق  (ع) هم روایت شده<span class="footnote" rel="1" title="مجمع البیان، ج ۸، ص ۴۷۸">*</span>. </p> <h3>خبری از یسع و ذو الکفل (ع) </h3> <p> خدای سبحان نام این دو بزرگوار را در کلام مجیدش برده، و آن دو را از انبیا شمرده، و بر آن دو ثنا خوانده، و آنها را از اخیار معرفی فرموده<span class="footnote" rel="2" title="سوره ص، آیه ۴۸">*</span>. و ذو الکفل را از صابران شمرده<span class="footnote" rel="3" title="سوره انبیاء، آیه ۸۵">*</span>. در روایات هم نامی از این دو پیغمبر دیده می‌شود. </p> <p>در بحار از کتاب احتجاج، و کتاب توحید، و کتاب عیون، در ضمن خبری طولانی که حسن بن محمد نوفلی آن را از حضرت رضا (ع) نقل کرده آمده: آن جناب در ضمن احتجاج علیه جاثلیق نصاری به اینجا رسید که فرمود: یسع همان کارهایی را می‌کرد که عیسی (ع) می‌کرد، یعنی او نیز روی آب راه می‌رفت، و مردگان را زنده می‌کرد، و کور مادرزاد، و بیمار برصی را شفا می‌داد با این تفاوت که امت او قائل به خدایی او نشدند، و شما قائل به خدایی مسیح (ع) شدید...<span class="footnote" rel="4" title="مجمع البیان، ج ۸، ص ۴۸۱">*</span>. </p> <p>و از قصص الانبیاء نقل شده که صدوق، از دقاق، از اسدی، از سهل، از عبد العظیم حسنی (ع) روایت کرده که فرمود: نامه‌ای به امام جواد (ع) نوشتم، و در آن از ذو الکفل پرسیدم که نامش چه بود؟ و آیا از مرسلین بود یا خیر؟ در جوابم نوشت: خدای عز و جل صد و بیست و چهار هزار پیغمبر فرستاد که سیصد و سیزده نفر آنان مرسل بودند، و ذو الکفل یکی از آن مرسلین است که بعد از سلیمان بن داوود می‌زیست، و در میان مردم مانند داوود (ع) قضاوت می‌کرد، و جز برای خدای عز و جل خشم نکرد، و نام شریفش <em>عویدیا</em> بود، و او همان است که خدای عز و جل در کتاب عزیزش نامش را برده، و فرموده: <span class="aya" rel="38_48" data-words="1-12">و اذکر إسماعیل و الیسع و ذا الکفل و کل من الأخیار</span><span class="footnote" rel="5" title="مجمع البیان، ج ۸، ص ۴۸۱">*</span>. </p> <p>مؤلف: البته در باره ذو الکفل و یسع روایات متفرقه دیگری در باره گوشه‌هایی از زندگی آن دو بزرگوار هست که چون معتبر و قوی نبود، و نمی‌شد بر آنها اعتماد کرد از ایرادش صرف نظر کردیم. </p> 
