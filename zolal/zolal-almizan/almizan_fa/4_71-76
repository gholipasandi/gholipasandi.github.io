<h3 class="ayas">سوره النساء آیه‌های ۷۱ تا ۷۶</h3><code class="section" rel="4_71-76"/><h3>ترجمه آیات</h3> <p> <span class="trans" rel="4_71">هان ای کسانی که ایمان آوردید سلاح خود برگیرید، و سپس دسته دسته یا یک پارچه به سوی جهاد حرکت کنید.  «۷۱» </span><span class="trans" rel="4_72">و بدانید که بعضی از شما هستند که در کوچ کردن پا به پا می‌کنند، همین که مصیبتی به شما برسد می‌گویند، خدا چه رحمی به من کرد، که با آنان در میدان کار زار حاضر نبودم. <code class="page" rel="4,665"/> «۷۲» </span><span class="trans" rel="4_73"> و اگر-در جنگ پیروز شوید، و فضل و کرمی از خدا به شما برسد-و غنیمتی به دست آورید-آن وقت بطور یقین خواهند گفت گویا هیچ رابطه مودتی با شما ندارند-: ای کاش با آنان می‌بودم تا به فوزی بزرگ کامیاب می‌شدم.  «۷۳» </span><span class="trans" rel="4_74">پس کسانی که زندگی دنیا را می‌فروشند، و آخرت را می‌خرند، باید در راه خدا پیکار کنند و کسانی که در راه خدا پیکار می‌کنند تا کشته شوند و یا بر دشمن چیره گردند به زودی اجری عظیمشان می‌دهیم.  «۷۴» </span><span class="trans" rel="4_75">چرا در راه خدا و نجات بیچارگان از مردان و زنان و کودکان پیکار نمی‌کنند؟ بیچارگانی که می‌گویند بار الها ما را از این سرزمین که مردمش همه ستمگرند بیرون کن، و نجات بده، و از ناحیه خود سرپرستی بر ایمان بفرست، و یا از جانب خود یار و مدد کاری برایمان روانه کن.  «۷۵» </span><span class="trans" rel="4_76">کسانی که ایمان آورده‌اند، در راه خدا پیکار می‌کنند، و آنها که کفر را پیشه خود کرده‌اند در راه طاغوت می‌جنگند، پس شما ای مؤمنان با یاران شیطان پیکار کنید، که کید شیطان همیشه ضعیف بوده است «۷۶» </span></p>         <h3>بیان آیات‌ <span class="title" rel="4_71 4_72 4_73 4_74 4_75 4_76"> (در باره جهاد و جنگ) </span> </h3> <p> به طوری که ملاحظه می‌کنید این آیات در مقایسه با آیات قبل به منزله ذی المقدمة نسبت به مقدمه است. ساده‌تر بگویم آن آیات سخن از اطاعت خدا و رسول و اولی الامر داشت تا در این آیات غرض از آن اطاعت را که صبر در مقابل جهاد در راه خدا است بیان کند، و معلوم است که تحریک مؤمنین بسوی جهاد جز این که مردم مطیع خدا و رسول و اولی الامر باشند، به نتیجه نمی‌رسد مخصوصا در ایامی که این آیات نازل می‌شده مؤمنین در محنتی شدید قرار داشتند، چون نزول این آیات در ربع دوم از مدت اقامت رسول خدا (ص) در مدینه بوده، که دشمنان دین از هر طرف هجوم آوردند، تا نور خدا را خاموش سازند، و بنیان دین را که در حال بالا رفتن بود براندازند، رسول خدا (ص) از یک طرف با مشرکین مکه و طاغوت‌های قریش می‌جنگید، و از سوی دیگر سریه (لشکر کوچک) ها به اطراف شبه جزیره عربستان گسیل می‌داشت، و از سوی دیگر سرگرم استوار ساختن پایه‌های دین در بین مؤمنین بود، و از سوی دیگر در داخل با جمعیت منافقین که مردمی نیرومند و پولدار و صاحب نفوذ بودند رو به رو بود، جمعیتی که در روز جنگ احد معلوم شد عددشان از نصف مسلمانان خیلی کمتر نبوده (در سابق که روایات جنگ احد را نقل کردیم گذشت، که رسول خدا (ص) در روز جنگ احد با هزار نفر سرباز از شهر بیرون رفت و از این عده<code class="page" rel="4,666"/> سیصد نفر با عبد اللَّه بن ابی برگشتند، و هفتصد نفر با رسول خدا (ص) ماندند). </p> <p>و این منافقین دائما چوب لای چرخ اسلام می‌گذاشتند و امور را علیه رسول خدا (ص) واژگونه می‌کردند، و همواره در انتظار بلایی برای آن جناب بودند، و مؤمنین را که بعضی از آنان بیمار دل بودند و از منافقین شنوایی داشتند، از عمل به دستورات آن جناب مانع می‌شدند، و از سوی دیگر اطراف شهر مدینه و پیرامون، و مسلمانان آن جا، قبایلی از یهود بودند، که دائما برای مؤمنین دردسر ایجاد می‌کردند، و با آنان می‌جنگیدند و اتفاقا عرب مدینه از عهد قدیم به چشم احترام به آنها نگاه می‌کردند. و امر آنان را-و یا بگو تمدن و شیوه زندگی آنان را-عظیم می‌شمردند، و یهود سخنان باطل و ضد دین در ذهن مسلمانان القا می‌کردند و احادیث گمراه کننده‌ای که باعث بطلان اراده صادق آنان بود تلقین می‌نمودند، و به این وسیله تصمیم جدی آنان را سست می‌کردند، و همین یهودیان و منافقین، مشرکین را علیه مسلمانان تشجیع می‌کردند، و در مقاومت علیه مسلمین دلخوش می‌ساختند و در بقا و ادامه بر کفر و جمود خود تشویق نموده، و وادارشان می‌کردند تا بیشتر به آزار مسلمانانی که در مکه بودند بپردازند. </p> <p>بنا بر این می‌توان گفت که این آیات مثل این که در همین مقام است، که کید یهودیان علیه مسلمین را خنثی کند، و آثار القائات آنان بر مؤمنین را از بین ببرد، و اگر در ضمن سخنی از منافقین به میان آورده، نظیر تتمیم ارشاد مؤمنین و تکمیل بیدار باش آنان است، تا وضع حاضر خود را بشناسند، و در امر خود بصیرتی داشته باشند، و از دردی که بی‌خبر از خود آنان در درون دلهایشان پنهان شده بر حذر باشند، دردی که در جمع آنان نفوذ کرده است، و آن درد خوش باوری نسبت به یهودیان و شیفتگی نسبت به تمدن و مال و ثروت آنان است، تا به این بیدار باش کید دشمنان خارج از محیطشان که به آنان احاطه دارند را باطل کند، و دلهای مؤمنین را که از شدت محنت به گلوگاهشان رسیده دو باره به درون سینه‌هاشان برگرداند، و خلاصه کلام نور دین را در درخشندگیش تمام نماید هم چنان که خودش در جای دیگر فرمود: <span class="aya" rel="61_8" data-words="6-13">و الله متم نوره و لو کره الکافرون</span><span class="footnote" rel="1" title="محمد فرستاده خدا است، و کسانی که با اویند، علیه کفار بی رحم، و در بین خود مهربانند، هر بیننده آنان را می‌بیند که یا در رکوعند و یا در سجده، همواره از خدا فضل می‌طلبند، و خشنودی او را می‌جویند سیمایشان و علامت سجده و عبادتشان در چهره‌هایشان پیدا است، -تا آنجا که می‌فرماید-خدای تعالی از این جمعیت به کسانی که ایمان آورده اعمال صالح کنند آمرزش و پاداش عظیم وعده داده است">*</span>، و نیز فرمود: <span class="aya" rel="61_9" data-words="9-16">لیظهره علی الدین کله و لو کره المشرکون</span><span class="footnote" rel="2" title="تفسیر عیاشی">*</span>. </p> <p> <span class="aya" rel="4_71" data-words="1-11">یا أیها الذین آمنوا خذوا حذرکم فانفروا ثبات أو انفروا جمیعا</span> کلمه <em>حذر</em> به کسره حا و سکون ذال به معنای آلت بر حذر شدن است، و آلت بر حذر   <code class="page" rel="4,667"/> شدن همان اسلحه است، و چه بسا دانشمندانی که گفته‌اند: این کلمه اسم آلت نیست بلکه مانند کلمه <em>حذر</em> به فتحه حا و ذال هر دو مصدر است، و کلمه:  (نفر) به معنای کوچ کردن به سوی هدفی است که مورد نظر باشد، و اصل این کلمه به معنای فزع بود، پس کوچ کردن از یک محل در حقیقت فزع از آن محل است، و فزع به محلی است که مورد نظر است و کلمه  (ثبات) جمع کلمه (ثبه) است و ثبه به معنای جماعت‌های متفرق است، پس ثبات به معنای جماعتی بعد از جماعت است، به طوری که جماعت دوم با جماعت اول فاصله داشته باشد، و جماعت سوم از دوم جدا باشد، مؤید این معنا آن است که این کلمه در مقابل کلمه جمیع قرار گرفته، و فرموده: <span class="aya" rel="4_71" data-words="7-11">فانفروا ثبات أو انفروا جمیعا</span>. </p> <p>در این آیه شریفه با آمدن حرف (فا) بر سر جمله: <span class="aya" rel="4_71" data-words="7-8">فانفروا ثبات...</span> این جمله متفرع شده است بر جمله: <span class="aya" rel="4_71" data-words="5-6">خذوا حذرکم...</span>، و این تفریع و نتیجه گیری به ظاهرش این احتمال را تایید می‌کند، که منظور از کلمه (حذر) معنای مصدری نباشد، بلکه همان معنای آلت و سلاح باشد، و جمله کنایه باشد از این که مؤمنین آمادگی تمام داشته باشند برای خروج به سوی جهاد، و در نتیجه معنای آیه چنین می‌شود: اسلحه خود را بر گیرید یعنی آماده بیرون رفتن به سوی دشمنان خود شوید، یا فرقه فرقه (که از آن تعبیر می‌شود به سریه سریه)، و یا به طور دسته جمعی که از آن تعبیر می‌شود به لشگر. </p> <p>و معلوم است که آماده شدن برای جنگ به اختلاف عده دشمن و نیروی او مختلف می‌شود، پس تردید در جمله (یا دسته دسته بروید و یا دسته جمعی) تردید تخییر نیست، و نمی‌خواهد بفرماید در کیفیت بیرون رفتن، اختیار با خود شما است، بلکه تردید به خاطر اختلاف وضع دشمن است، می‌خواهد بفرماید اگر عدد نفرات دشمن کم است، به طور ثبه یعنی دسته دسته بروید، و اگر زیاد است دسته جمعی بروید. </p> <p>در نتیجه برگشت معنای آیه و مخصوصا با در نظر گرفتن آیه بعدی که می‌فرماید: <span class="aya" rel="4_72" data-words="1-5">و إن منکم لمن لیبطئن...</span> به این می‌شود که: اسلحه خود را زمین نگذارید، و از تلاش و بذل جهد در امر جهاد باز نایستید، که اگر چنین کنید عزمتان می‌میرد، و نشاطتان در اقامه پرچم حق مبدل به کسالت و سستی می‌شود، در نتیجه یک عده تبطوء یعنی امروز و فردا خواهند کرد، و یک عده دیگر مانع حرکت دیگران می‌گردند، و نمی‌گذارند سایرین به قتال دشمنان خدا و تطهیر زمین از لوث وجود آنان اقدام کنند. </p> <p><code class="aya" rel="4_72"/> <span class="aya" rel="4_72" data-words="1-5">و إن منکم لمن لیبطئن...</span> <span class="phrase">بعضی گفته‌اند: حرف لام در کلمه (من) لام ابتدا است، برای این که کلمه (من) <code class="page" rel="4,668"/> اسم است برای کلمه (ان)، که در واقع مبتدا است، و لام دوم که بر سر کلمه (یبطئن) آمده لام سوگند است، چون بر سر خبر (ان) در آمده، و این خبر جمله فعلیه‌ای است که با نون تاکید تشدید دار تاکید شده و مصدر (تبطئه) که مصدر باب تفعیل است، و فعل <em rel="fa_4_72_5-5" data-sentence="346:106">یبطئن</em> از آن مشتق شده است، و همچنین مصدر باب افعال این ماده، یعنی کلمه <em>ابطاء</em> به معنای تاخیر در عمل است.</span> </p> <h3> <span class="title" rel="4_72 4_71 4_74 4_75 4_76 4_73">کسانی که به هنگام جنگ و جهاد سستی و امروز و فردا می‌کردند از میان خود مؤمنین بودند</span> </h3> <p> و <span class="phrase">جمله: <span class="aya" rel="4_72" data-words="1-3">و إن منکم...</span> دلالت دارد بر این که این مؤمنینی که در آیه روی سخن به ایشان است جزء همان مؤمنینی هستند که در صدر آیه با خطاب‌ <span class="aya" rel="4_71" data-words="1-4">یا أیها الذین آمنوا...</span> مورد خطاب قرار گرفته‌اند، چون ظاهر کلمه <em rel="fa_4_72_3-3" data-sentence="298:979">منکم</em> همین است، هم چنان که آیه بعد هم که می‌فرماید: <span class="aya" rel="4_77" data-words="1-9">أ لم تر إلی الذین قیل لهم کفوا أیدیکم...</span>، بر این معنا دلالت دارد، برای این که از ظاهر آن بر می‌آید که این اشخاص که به آنان گفته شد دست بردارید، نیز از مؤمنین بوده‌اند، و همچنین جمله‌های بعد که از نظر خواننده می‌گذرد، همه به قرینه اتصال آیات دلالت دارند بر این که در صدد تحریک مؤمنینی هستند که در بین آنان این اشخاص مبطی و امروز و فردا کن هستند، توجه بفرمایید: <span class="aya" rel="4_77" data-words="16-24">فلما کتب علیهم القتال إذا فریق منهم یخشون الناس</span>،  (همین که قتال بر آنان واجب شد، ناگهان طایفه‌ای را می‌بینی که از مردم می‌ترسند)، <span class="aya" rel="4_78" data-words="11-14">و إن تصبهم حسنة</span>، <span class="aya" rel="4_74" data-words="1-5">فلیقاتل فی سبیل الله الذین...</span>، <span class="aya" rel="4_75" data-words="1-8">و ما لکم لا تقاتلون فی سبیل الله...</span> <span class="aya" rel="4_76" data-words="1-6">الذین آمنوا یقاتلون فی سبیل الله...</span>.</span> </p> <p>از همه این قرینه‌های گذشته در این آیات چیزی که به ظاهرش دلالت کند بر این که افراد امروز و فردا کن جزء منافقین بوده‌اند، که جز به زبان ایمان نیاورده‌اند، وجود ندارد، علاوه بر این بعضی از کلماتی که خدای تعالی از آنان حکایت کرده، دلالت دارد بر این که فی الجمله ایمانی داشته‌اند، مانند جمله: <span class="aya" rel="4_72" data-words="6-13">فإن أصابتکم مصیبة قال قد أنعم الله علی</span>، و جمله  <span class="aya" rel="4_77" data-words="32-36">ربنا لم کتبت علینا القتال</span> ، که از این دو جمله معلوم می‌شود تا اندازه‌ای به اللَّه تعالی و به رب متعال ایمان داشته‌اند. </p> <p>بله مفسرین گفته‌اند مراد از جمله: <span class="aya" rel="4_72" data-words="1-4">و إن منکم لمن...</span>، منافقین نیستند، و معنای این که فرمود:  (بعضی از شما-با این که منافقین از مؤمنین نیستند) این است که، بعضی از آنهایی که خود را در شمار شما می‌دانند، و یا بعضی از آنهایی که با شما مؤمنین خویشاوندی دارند، ولی منافقند، و یا بعضی از آنها که در ظاهر و به حکم شریعت جزء شما مؤمنین هستند، یعنی مثل شما خونشان محفوظ است، و از خویشاوند مسلمانشان ارث می‌برند و سایر احکام اسلام در حقشان جاری است، چون به اقرار به شهادتین تظاهر می‌کنند، لیکن خواننده محترم<code class="page" rel="4,669"/> توجه فرمود که این گونه تفسیرها در حقیقت دخل و تصرف بی جا در ظاهر قرآن کریم است. </p> <p>چیزی که مفسرین نامبرده را واداشته که آیه شریفه را این طور معنا کنند حسن ظنی است که به مسلمانان صدر اسلام دارند، و معتقدند هر کسی که رسول خدا (ص) را دیده باشد و به آن جناب ایمان آورده باشد مسلمان است، در حالی که بحث تحلیلی پیرامون رفتار و سیره‌ای که این افراد در زندگی خود چه در حیات رسول خدا (ص) و چه بعد از آن داشتند این حسن ظن را ضعیف می‌سازد، و خطابهای حاد و کوبنده‌ای که قرآن کریم در خصوص آنان دارد، این معیار را معیاری سست و غلط می‌سازد. </p> <p>و دنیا تا کنون هیچ امتی و جمعیتی را نشان نداده که همه افراد آن پاک باشد، و در نتیجه امتی طاهر به طوری که حتی یک نفر غیر طاهر و دارای لغزش و گناه در آن نباشد، الا یک امت هفتاد و دو نفری، یعنی یاران حسین بن علی بن ابی طالب (صلوات اللَّه علیهما) که همگی پاک بودند، از این امت کوچک که بگذریم همه جمعیت‌ها و حتی مؤمنین صدر اسلام مرکب بوده‌اند از مؤمنین واقعی، و منافق، و بیمار دل، و پیرو هوای نفس. </p> <p>تنها امتیازی که مسلمانان صدر اول با سایر مسلمین داشته‌اند این بوده که مجتمع آنان مجتمعی فاضل بود، که زمام امرشان به دست رسول اللَّه (ص) بود، و معلوم است که اجتماعی که سرپرست آن چنین شخص شریفی باشد، نور ایمان آن اجتماع را فرا می‌گیرد، و سیطره دین در آن حکومت می‌کند، البته این حال مجتمع آنان‌ از حیث مجتمع بود، و منافات ندارد که تک تک افراد آن از نظر عمل بعضی صالح و بعضی طالح و از نظر اخلاق، بعضی دارای فضایل اخلاقی، و بعضی مبتلا به رذایل اخلاقی باشند، و در آن مجتمع هر رنگی از رنگهای اخلاق و ملکات یافت شود. </p> <p>و همین وضع را قرآن کریم از مجتمع مسلمانان صدر اول و از صفاتی که در افراد آن مجتمع دیده می‌شد یادآور شده، از آن جمله در آیه زیر در عین این که صفات و فضایل اجتماعی آنان را به طور مطلق ذکر می‌کند، در آخر که سخن از مغفرت و اجر به میان می‌آورد، آن را به طور مشروط وعده می‌دهد، با این که صفاتشان را به طور مطلق ذکر کرد می‌فرماید: <span class="aya" rel="48_29" data-words="1-26">محمد رسول الله و الذین معه أشداء علی الکفار رحماء بینهم تراهم رکعا سجدا یبتغون فضلا من الله و رضوانا سیماهم فی وجوههم من أثر السجود</span> -تا آنجا که می‌فرماید: - <span class="aya" rel="48_29" data-words="48-59">وعد الله الذین آمنوا و عملوا الصالحات منهم مغفرة و أجرا عظیما</span><span class="footnote" rel="1" title="مجمع البیان ج ۲ ص ۱۵۸ جزء ۵ مکتبة الحیاة-بیروت">*</span>. </p>   <p>سوره فتح، آیه:29.  <code class="page" rel="4,670"/> <span class="aya" rel="4_72" data-words="6-8">فإن أصابتکم مصیبة...</span> اگر به شما مصیبتی برسد مثلا کشته و یا زخمی شوید <span class="aya" rel="4_72" data-words="9-18">قال قد أنعم الله علی إذ لم أکن معهم شهیدا</span>، می‌گویند خدای تعالی چه رحمی به من کرد، که با آنان نبودم، و گرنه من نیز با آنها ناظر آن مصائب می‌شدم و به همان مصائب مبتلا می‌گشتم. </p> <p><code class="aya" rel="4_73"/> <span class="aya" rel="4_73" data-words="1-6">و لئن أصابکم فضل من الله...</span> و اگر فضلی از ناحیه خدا به شما برسد، مثلا دشمن را تار و مار کرده غنیمتی به دستتان آید، <span class="aya" rel="4_73" data-words="7-18">لیقولن کأن لم تکن بینکم و بینه مودة، یا لیتنی کنت معهم</span>، مثل کسی که خود را از شما بیگانه بداند، و مثل این که اصلا بین او و شما مودتی نبوده، خواهد گفت ای کاش من نیز با آنان می‌بودم، و به آن غنیمت‌ها می‌رسیدم، در این جمله حال این گونه افراد را تشبیه می‌کند، و مجسم می‌سازد، می‌فرماید با این که مؤمن بودند، و مسلمانان همه با هم یک دست را تشکیل می‌دهند، و بین آنان قوی‌ترین روابط هست، که همانا ایمان به خدا و آیات او است، ایمانی که تمامی روابط دیگر از قبیل پدر فرزندی، و خویشاوندی، و ولایت و بیعت، و مودت، و غیره را تحت الشعاع قرار می‌دهد، با این همه اینها به خاطر ضعفی که در ایمانشان هست کمترین رابطه‌ای بین خود و شما نمی‌بینند، و با چنین دیدی آرزو می‌کنند ای کاش ما نیز با مؤمنین بودیم، و در جهاد شرکت می‌کردیم، عینا مانند آرزویی که یک بیگانه دارد، می‌گویند،  (ای کاش من با ایشان بودم، و به رستگاری عظیمی نائل می‌شدم)، و یکی از علائم ضعف ایمان آنان، همین است که به دست آمدن غنیمت را امری بسیار مهم می‌پندارند، خیال می‌کنند آن مسلمانی که پشیزی غنیمت به دستش آمده، همه سعادت‌ها را به دست آورده است، آن را رستگاری عظیم به حساب می‌آورد، و نیز هر مصیبتی که به مؤمنین برسد از قبیل کشته و زخمی شدن در راه خدا، و تحمل مشقت را نقمت و عذاب می‌پندارند. </p> <p><code class="aya" rel="4_74"/> <span class="aya" rel="4_74" data-words="1-6">فلیقاتل فی سبیل الله الذین یشرون...</span> در مجمع البیان است که وقتی گفته می‌شود: <em>شریت</em> معنای فروختم را می‌دهد، و چون گفته شود: <em>اشتریت</em> معنای خریدم را افاده می‌کند<span class="footnote" rel="1" title="خدای عز و جل از مؤمنین جان و مالشان را خرید در برابر این که بهشت از آنشان باشد سوره توبه، آیه ۱۱۱">*</span>.  (و شاید دلیلش این باشد که   <code class="page" rel="4,671"/> خریدن، قبول عمل بایع است، و پذیرفتن صیغه ایجابی او است، که می‌گوید، بعتک کذا، و یا شریتک کذا من فلان متاع را به تو فروختم، و خریدار می‌گوید قبول کردم، و باب افتعال هم برای قبول فعل ساخته شده، پس اشتراء به معنای قبول شراء، و یا بگو قبول بیع است، که به تعبیری دیگر آن را خریدن می‌خوانیم) پس مراد از این که فرمود: <span class="aya" rel="4_74" data-words="6-9">یشرون الحیاة الدنیا بالآخرة</span>، این است که زندگی دنیایی خود را می‌فروشند، در عوض آخرت را می‌گیرند. </p> <p>در آغاز این آیه شریفه حرف (فا) آمده تا مضمون آیه را تفریع بر ما قبل کند، و بفهماند ما بعد آن نتیجه ما قبل آن است، در ما قبل، مسلمانان را به سوی جهاد تحریک می‌کرد، و کسانی که از آن کراهت داشته برای بیرون رفتن به سوی جهاد امروز و فردا می‌کردند مذمت می‌کرد، و در این آیه مجددا مردم را برای تحریک برای قتال در راه خدا هشدار می‌دهد، که همه آنها مؤمنند، و با اسلام خود و تسلیم شدنشان در برابر خدای تعالی آخرت را با زندگی دنیا خریده‌اند، هم چنان که در جای دیگر همین معنا را تذکر داده، می‌فرماید: <span class="aya" rel="9_111" data-words="1-11">إن الله اشتری من المؤمنین أنفسهم و أموالهم، بأن لهم الجنة</span><span class="footnote" rel="1" title="مجمع البیان ج ۲ ص ۱۵۴ جزء ۵ مکتبة الحیاة بیروت">*</span>، آن گاه به فایده قتال-البته قتال به وجه حسن-که به هر حال اجری عظیم است تصریح نموده، می‌فرماید: <span class="aya" rel="4_74" data-words="10-15">و من یقاتل فی سبیل الله...</span> با این کلام خود بیان کرد که امر رزمنده در راه خدا منتهی به یکی از دو سرانجام محمود و پسندیده می‌شود، یا منتهی به این می‌شود که‌ در راه خدا کشته شود، و یا به این که بر دشمن خدا غلبه پیدا کند، و او به هر حال اجری عظیم خواهد داشت، و اگر شق سوم سرنوشت جنگ که عبارت از فرار کردن که نه کشتن است و نه کشته شدن را ذکر نکرد، برای این بود که اشاره کند به این که رزمنده در راه خدا فرار نمی‌کند. </p> <h3> <span class="title" rel="4_71 4_72 4_73 4_74 4_75 4_76">سر انجام رزمنده مؤمن، یا شهادت است یا پیروزی... </span> </h3> <p> و اگر از میان دو سرنوشت محتمل، اول سرنوشت کشته شدن را نام برد، و بعدا سرنوشت غلبه را، برای این بود که ثواب کشته شدن بیشتر، و پایدارتر است، چون رزمنده غالب و کسی که دشمن خدا را شکست می‌دهد، هر چند که اجر عظیم برایش نوشته شده، الا این که این اجر عظیم در خطر حبط شدن قرار دارد، چون وقتی آدمی بر دشمن خود پیروز شد ممکن است (غرور ناشی از پیروزی و هوسهای ناشی از نداشتن دلواپسی به گناه وادارش ساخته) در اثر ارتکاب گناه آن اجر عظیمی را که داشت از دست بدهد، چون بعضی از کارها هست که اجر اعمال صالحه را حبط می‌کند، یعنی خنثی می‌سازد، به خلاف کشته شدن در راه خدا، که بعد   <code class="page" rel="4,672"/> از آن حیاتی جز حیات آخرت نیست، تا در آن حیات گناهی از او سر بزند، و ثواب شهادتش را خنثی سازد، پس کشته راه خدا اجر عظیم خود را حتما دریافت می‌دارد، ولی غلبه و پیروزی بر دشمن هر چند که غلبه‌اش در راه خدا بوده، لیکن امرش در استیفای اجرش مراعی و پا در هوا است. </p> <h3> <span class="title" rel="4_75 4_71 4_72 4_73 4_74 4_76">شما را چه شده است که در راه خدا و مردم مستضعف پیکار نمی‌کنید؟ !</span> </h3> <p> <span class="aya" rel="4_75" data-words="1-10">و ما لکم لا تقاتلون فی سبیل الله و المستضعفین...</span> کلمه،  (مستضعفین) عطف شده بر موضع لفظ (اللَّه)، و به آیه این معنا را می‌دهد: که چرا در راه خدا نمی‌رزمید و چرا در راه نجات مستضعفین نمی‌جنگید، و این آیه شریفه نیز تحریکی دیگر است بر قتال، که با تعبیر استفهام انجام شده، استفهامی که به یاد شنونده می‌آورد که قتالشان قتال در راه خدا است، و فراموش نکنند، که در چنین قتالی هدف زندگی سعیدشان تامین می‌شود، چون در زندگی سعیده هیچ آرزو و هدفی جز رضوان خدا، و هیچ سعادتی پرمحتواتر از قرب به خدا نیست، و به یاد داشته باشند که قتالشان قتال در راه مردم و زنان و کودکانی است که به دست غداران روزگار به استضعاف کشیده شده‌اند. </p> <p>و بنا بر این در این آیه شریفه تحریک و تهییجی است برای تمامی مؤمنین، چه آنهایی که ایمانشان خالص است و چه آنهایی که ایمانشان ضعیف و ناخالص است، اما آنهایی که ایمانشان خالص و دلهایشان پاک است، برای به حرکت در آمدنشان به سوی قتال همان یاد خدای عز و جل کافی است، تا برای اقامه حق، و لبیک گفتن به ندای پروردگارشان، و اجابت دعوت داعی او، به پا خیزند، و اما آنهایی که ایمانشان ناخالص است، اگر یاد خدا تکانشان داد که هیچ، و اگر یاد خدا کافی نبود این معنا تکانشان می‌دهد که اولا این قتالشان قتال در راه خدا است، و ثانیا قتال در راه نجات مشتی مردم ناتوان است، که به دست کفار استضعاف شده‌اند، و خلاصه کلام این که آیه شریفه به این دسته از مردم می‌فرماید اگر ایمان به خدایتان ضعیف است، حد اقل غیرت و تعصب که دارید، و همین غیرت و تعصب اقتضا می‌کند از جای برخیزید و شر دشمن را از سر یک مشت زن و بچه و مردان ضعیف کوتاه کنید. </p> <p>آری اسلام هر چند که هر سبب و نسبی را در برابر ایمان هیچ و پوچ دانسته، لیکن در عین حال همین هیچ و پوچ را در ظرف ایمان معتبر شمرده، بنا بر این بر هر فرد مسلمان واجب است که به خاطر برادران مسلمانش که سبب ایمان بین وی و آنان برادری برقرار ساخته، و نیز به خاطر برادران تنی و سایر خویشاوندانش از زن و مرد و ذراری-در صورتی که مسلمان باشند- فداکاری کند، و غیرت به خرج دهد، که اگر چین کند مستضعفین از خویشاوندان خود را نجات دهد، همین عمل نیز بالآخره سبیل اللَّه خواهد شد، نه این که در مقابل سبیل اللَّه عنوانی<code class="page" rel="4,673"/> دیگر داشته باشد. </p> <p>و در آیه این مستضعفین بعضی از مؤمنین و پاره‌ای از آنها فرض شده‌اند، چون همان طور که قبلا خاطرنشان ساختیم کسانی هستند که اللَّه و ربوبیت او را قبول دارند، و می‌گویند: <span class="aya" rel="4_75" data-words="19-23">ربنا أخرجنا من هذه القریة...</span>، و علاوه بر این که مؤمنند مظلوم و بیچاره و معذبند و داد مظلومی سر می‌دهند استغاثه و التماس می‌کنند، که (پروردگارا ما را از این شهری که اهلش ستمکارند نجات بده...)، در این جا با این که ممکن بود بفرماید: الظالم اهلها علی انفسهم   (که اهلش ستمکار بر نفس خویشند)، مساله ستم را مطلق آورد، تا اشاره‌ای باشد به این که تنها به نفس خود ظلم نمی‌کردند، بلکه به این طایفه مستضعف نیز انواع ظلم و شکنجه را روا می‌داشتند، و واقعیت هم همین طور بود. </p> <p>و نیز در تعبیر از استغاثه طایفه مستضعف، با این که می‌توانست بفرماید: فریاد می‌زدند، که هان ای مردم بامروت، و یا ای قوم، و یا ای بستگان، و یا ای کسانی که خود را مرد می‌دانید، آخر به فریاد ما برسید، چنین نفرمود بلکه زیباترین لفظ و بهترین عبارت را آورد، و آن این است که از آنان حکایت کرد که به جای مردم پروردگار خود را خواندند، و به درگاه مولای حقیقیشان پناه بردند، و عرضه داشتند: پروردگارا ما را از این قریه که اهلش ستمکارند بیرون کن آن گاه به طور اشاره عرض کردند، خدایا به دست رسولت و مؤمنین به وی که در راه تو جهاد می‌کنند ما را نجات بده: <span class="aya" rel="4_75" data-words="26-37">و اجعل لنا من لدنک ولیا و اجعل لنا من لدنک نصیرا</span>، و از این مناجاتشان فهمیده می‌شود، از خدا تمنای ولی و یاوری کرده‌اند، اما راضی نشدند خود آن ولی را صدا بزنند، بلکه از پروردگارشان خواسته‌اند ولی و نصیری به یاریشان بفرستد. </p> <h3>گفتاری کوتاه پیرامون مساله غیرت و تعصب</h3> <p> در آیه‌ای که گذشت همان طور که اشاره کردیم همه مؤمنین یعنی آنهایی که واقعا مؤمنند و آنهایی که ایمانی مستعار دارند را تحریک می‌کرد برای قتال با دشمنان، و غیرت و تعصب آنان را به هیجان می‌آورد، و این کاری است که هر مربی و رهبری با مردم خود می‌کند، و لیکن خواننده محترم اگر آیه شریفه را به دقت در نظر بگیرد و آن گاه رفتاری که خود ما به عنوان یک موجود طبیعی و به حکم آن چه طبیعت اقتضا می‌کند عمل می‌کنیم مقایسه کند، آن وقت ادبی از قرآن می‌بیند که به راستی شگفت‌آور است. </p> <p>توضیح این که جای هیچ تردیدی نیست که در ساختمان بدنی و روحی انسان چیزی به<code class="page" rel="4,674"/> کار رفته، که آدمی را در مواقعی که احساس کند دیگران به منافع او تجاوز می‌کنند، و رعایت احترام مقدسات (مثلا اطفال و ناموس) او را نمی‌کنند، و یا در صددند آبروی او را بریزند، و خاندان او را هتک نمایند، و یا کاری دیگر از این قبیل بکنند وادار به دفاع می‌سازد، و این لزوم دفاع از خود و از متعلقات خود حکمی است که فطرت به گردن بشر انداخته، و به وی الهام کرده، چیزی که هست بکار بردن این نیرو، و یا بگو اطاعت از این حکم فطرت دو جور انجام می‌شود، یکی به نحو شایسته و آن این است که هم بکار بستنت به نحو شایسته و حق باشد و هم برای حفظ حق خود باشد، نه حفظ باطلت، و دیگری بنحو ناشایست و مذموم و آن این است که هم بکار بستنت به نحو باطل باشد، و هم برای حفظ باطل شد، که معلوم است در این صورت چه فساد و شقاوتی در پی دارد، و چقدر نظام امور زندگی را به هم می‌زند. </p> <p>اسلام مساله غیرت و تعصب را باطل معرفی نکرده بلکه اصل آن را حفظ نموده، زیرا غیرت ریشه در فطرت انسان دارد، و اسلام هم دین فطرت است، ولی در جزئیات آن دخالت کرده است، و فرموده آن قدر از غیرت و تعصب که مطابق با فطرت است، حق است، و شاخ و برگی که اقوام به آن داده‌اند، باطل است، این اولا، و در ثانی همین ودیعه فطری را یعنی غیرت و تعصب را از هر سویی به سوی خدای تعالی برگردانیده، و سپس موارد بسیاری که دارد همه را در یک قالب ریخت، و آن قالب عبارت است از توحید، مثلا یکی از موارد تعصب، تعصب در باره مردان است، که زنان در باره آنان تعصب می‌ورزند، یکی دیگر در باره زنان است، که مردان نسبت به آنان غیرت و تعصب به خرج می‌دهند، یکی دیگر در باره اطفال و کودکان، و به طور کلی فرزندان است، که پدران و مادران در باره آنان تعصب می‌ورزند، همه اینها را رنگ توحید داد، به این معنا که هر جا تعصب ورزیدن، خداپسند باشد، باید تعصب ورزید، هر جا نباشد نباید اعمال کرد، پس اسلام اصل تعصب و غیرت را که حکمی است فطری تایید می‌کند، ولی در عین حال آن را از شوائب هوا و هوس‌ها، و اهداف فاسد و شیطانی پاک، و در همه موارد صاف می‌کند، و همه را به صورت یک شریعت انسانی در می‌آورد، تا انسان‌ها هم راه فطرتشان را رفته باشند، و هم دچار ظلمت تناقض و یک بام و دو هوایی نگشته مواردش با یکدیگر توافق و تسالم داشته باشند، پس آنچه اسلام بشر را به سوی آن می‌خواند، و آن را مشروع می‌داند، در بین موارد و اطرافش تناقض و تضادی نیست، بلکه همه در این جهت مشترکند، که از شؤون توحید به شمار می‌روند، و همه مواردش این عنوان را دارند، که پیروی حق و متابعت از آنند، در نتیجه همه احکام آن قوانینی کلی و دائمی و ثابت شده‌اند،  (به طوری که از هر مسلمان آگاه بپرسی تعصب ورزیدن نسبت به خویشاوندان کافر و دشمن دین چطور<code class="page" rel="4,675"/> است؟ جوابش منفی، و از هر کس بپرسی تعصب ورزیدن نسبت به مسلمانی بیگانه ولی پیرو حق چگونه است؟ جوابش مثبت است، از هر مسلمانی بپرسی غیرت ورزیدن نسبت به رفتار داماد با دخترت، و نسبت به رفتار پسرت با همسرش چطور است، جواب می‌دهد در هر دو مورد اگر غیرت ورزیدن مایه خشنودی خدا است صحیح است، و اگر پیروی هوای نفس است باطل است). </p> <h3> <span class="title" rel="4_76 4_71 4_75 4_72 4_73 4_74">بیان آیات</span> </h3> <p> <span class="aya" rel="4_76" data-words="1-6">الذین آمنوا یقاتلون فی سبیل الله</span>... <span class="aya" rel="4_76" data-words="13-13">الطاغوت</span> در این آیه شریفه بین‌ <span class="aya" rel="4_76" data-words="1-2">الذین آمنوا</span> و بین‌ <span class="aya" rel="4_76" data-words="8-9">الذین کفروا</span> از نظر چگونه قتال کردن مقایسه شده است، که مؤمنین چه جور قتال می‌کنند، و کفار چگونه؟ و به عبارتی دیگر از جهت نیت هر یک از دو طایفه در قتال کردنشان مقایسه شده است، تا با این بیان شرافت و فضیلت مؤمنین بر کفار در طریقه زندگیشان معلوم شود، و روشن گردد که طریقه مؤمنین، به خدای سبحان منتهی می‌گردد، و تکیه مؤمنین بر جناب او است، ولی راه کفار به طاغوت منتهی می‌شود، و در نتیجه این روشنگری، مؤمنین به سوی قتال با کفار تحریک می‌شوند. </p> <p> <span class="aya" rel="4_76" data-words="14-21">فقاتلوا أولیاء الشیطان إن کید الشیطان کان ضعیفا</span> آنهایی که راه کفر را پیش گرفته‌اند، بدان جهت که در راه طاغوت قرار گرفته‌اند، از ولایت خدای تعالی خارج شده‌اند، و در نتیجه دیگر مولایی ندارند، ولی آنان همان ولی شرک و پرستش غیر خدای تعالی است، و او شیطان است، پس ولی کفار شیطان است، و ایشان نیز اولیای اویند. </p> <p>و این که در آخر آیه فرمود: کید شیطان ضعیف است، دلیلش این است که روش طاغوت که همان کید شیطان باشد، چیزی جز ضعف نیست، و به همین جهت است که مؤمنین را به بیان ضعف روش کفار تشویق و بر قتال کفار تشجیع می‌کند، و بر کسی پوشیده نیست که ضعف کید شیطان نسبت به راه خدا با قوت آن نسبت به افراد هواپرست منافاتی ندارد. </p> <h3>بحث روایتی</h3> <p> در مجمع البیان در ذیل آیه: <span class="aya" rel="4_71" data-words="1-6">یا أیها الذین آمنوا خذوا حذرکم...</span> می‌گوید: اگر در این آیه اسلحه را <em>حذر</em> خوانده از این جهت بوده که اسلحه وسیله و آلت حذر است، آن گاه اضافه کرده که این معنا از امام ابو جعفر (ع) روایت<span class="footnote" rel="1" title="مجمع البیان ج ۲ ص ۱۵۵ جزء ۵ مکتبة الحیاة بیروت">*</span> شده، و نیز گفته است: از امام   <code class="page" rel="4,676"/> ابی جعفر (ع) روایت شده که فرمود: مراد از ثبات، سریه‌ها، و به اصطلاح امروز گردان و یا هنگ‌ها و مراد از جمیع، لشگر است<span class="footnote" rel="1" title="تفسیر عیاشی ج ۱ ص ۲۵۷ حدیث ۱۹۴">*</span>. </p> <p>و در تفسیر عیاشی از سلیمان بن خالد از امام صادق (ع) روایت شده که فرمود: خدای تعالی کسانی که گفتند: خدای چه رحمی به ما کرد که با رسول خدا (ص) نبودیم، و آسیب ندیدیم را مؤمن خوانده و فرموده: <span class="aya" rel="4_71" data-words="1-11">یا أیها الذین آمنوا خذوا حذرکم فانفروا ثبات أو انفروا جمیعا</span> -، تا آنجا که (اگر مصیبتی به شما برسد می‌گویند خدا به ما انعام کرد، که با شما نبودیم...)<span class="footnote" rel="2" title="الدر المنثور ج ۲ ص ۱۸۳">*</span>. </p> <p>و چنین به نظر می‌رسد که به راستی مؤمنند در حالی که مؤمن نیستند که هیچ، بلکه هیچ کرامتی هم ندارند (ولی چون جزء جمعیت مؤمنین و داخل آنانند) فرموده: <span class="aya" rel="4_71" data-words="1-4">یا أیها الذین آمنوا</span>، چون اگر فرضا اهل آسمان و زمین چنین سخنی بگویند، یعنی بگویند:  (خدا چه انعامی به ما کرد که با رسول خدا (ص) نبودیم)، به همین خاطر مشرک می‌شدند، پس افرادی که قرآن کریم این گفتار را از ایشان حکایت می‌کند مشرک بودند  (چون به قول معروف هم خدا را می‌خواستند و هم خرما را)، وقتی مصیبتی به مسلمانان می‌رسید چنین می‌گفتند، و وقتی مسلمانان به غنیمتی می‌رسیدند، می‌گفتند ای کاش ما نیز با آنان بودیم و به رستگاری عظیمی رستگار می‌شدیم، یعنی در راه خدا جنگ می‌کردیم (و غنیمت می‌بردیم)<span class="footnote" rel="3" title="تفسیر عیاشی ج ۱ ص ۲۵۷ حدیث ۱۹۱">*</span>. </p> <p>مؤلف قدس سره: این معنا را طبرسی در مجمع<span class="footnote" rel="4" title="مجمع البیان ج ۱ ص ۱۵۷ جزء ۵ مکتبة الحیاة-بیروت">*</span> و قمی در تفسیر<span class="footnote" rel="5" title="تفسیر قمی ج ۱ ص ۱۴۳">*</span> خود از آن جناب روایت کرده‌اند و منظور آن جناب از شرک، شرک معنوی است نه ظاهری که باعث کفر بشود، و ظاهر احکام اسلام را از صاحبش سلب کند، که بیانش گذشت. </p> <p>و در همان کتاب از حمران از امام باقر (ع) روایت کرده که در تفسیر آیه: <span class="aya" rel="4_75" data-words="9-12">و المستضعفین من الرجال...</span> فرموده: ماییم آنها<span class="footnote" rel="6" title="تفسیر عیاشی ج ۱ ص ۲۵۷ حدیث ۱۹۳">*</span>. </p> <p>مؤلف قدس سره: این روایت را از سماعة از امام صادق (ع) نیز نقل کرده،             <code class="page" rel="4,677"/> اما با این عبارت که فرمود: اما جمله: مستضعفین... فرموده: ماییم آنان<span class="footnote" rel="1" title="سوره صف آیه ۸ و ۹">*</span>،  (تا آخر حدیث) و این دو روایت در مقام تطبیق آیه شریفه بر ائمه (علیهم السلام) اند و امام در مقام شکوا، از ظلم ظالمان این امت چنین فرموده، و خود را مستضعف خوانده، نه این که خواسته باشد آیه را تفسیر کند. </p> <p>و در الدر المنثور<span class="footnote" rel="2" title="سوره صف آیه ۸ و ۹">*</span> است که ابو داود در کتاب ناسخش، و ابن منذر، و ابن ابی حاتم، بیهقی در کتاب سننش، از طریق عطا از ابن عباس روایت کرده‌اند که گفت: آیه سوره نساء که می‌گوید: <span class="aya" rel="4_71" data-words="5-11">خذوا حذرکم فانفروا ثبات أو انفروا جمیعا</span> به وسیله آیه: <span class="aya" rel="9_122" data-words="1-6">و ما کان المؤمنون لینفروا کافة...</span><span class="footnote" rel="3" title="سوره توبه آیه ۱۲۲">*</span> نسخ شده. </p> <p>مؤلف قدس سره: این دو آیه با هم منافاتی ندارند تا بگوئیم اولی به وسیله دومی نسخ شده، و این روشن است، بلکه به فرضی هم که منافاتی بود، تازه از باب عام و خاص است، که تنافیش ابتدایی است و بعد از تخصیص تنافی به کلی از بین می‌رود، یا از باب مطلق و مقید است، نه از باب ناسخ و منسوخ، و الحمد للَّه رب العالمین در تاریخ سوم فروردین ماه هزار و سیصد و شصت و دو شمسی پایان پذیرفت و ان شاء اللَّه در همین تاریخ جلد نهم را آغاز نموده، از خدای عز و جل مسئلت دارم توفیق به اتمام رساندن این دوره تفسیر یعنی جلد نهم و دهم و نوزدهم و بیستم را مرحمت بفرماید، تا طبق سفارش و تاکید مرحوم مؤلف قدس سره همه چهل جلد به یک قلم ترجمه شده باشد، و نیز از خدای تبارک و تعالی درخواست می‌کنم پاداش این خدمت را در نامه عمل والد بزرگوارم حجة الاسلام و المسلمین مرحوم سید هادی کروسی المولد و همدانی المسکن و مرحومه والده‌ام درج فرماید سید محمد باقر موسوی همدانی . </p>   ﻿<code class="book" rel="&#x62C; 5"/><code class="page" rel="5,3"/> <h3>جلد پنجم</h3> 
