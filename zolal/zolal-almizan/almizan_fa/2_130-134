<h3 class="ayas">سوره البقرة آیه‌های ۱۳۰ تا ۱۳۴</h3><code class="section" rel="2_130-134"/><h3>ترجمه آیات</h3> <p> <span class="trans" rel="2_130">کسی از کیش ابراهیم روگردان است که خود را دچار حماقت کرده فهم خدادادی را از دست داده باشد، با اینکه ما او را در دنیا برگزیدیم و او در آخرت از صالحان است.  «۱۳۰» </span><span class="trans" rel="2_131">آن زمانش را بیاد آر که پروردگارش بوی گفت: اسلام بیاور گفت من تسلیم رب العالمینم.  «۱۳۱» </span><span class="trans" rel="2_132">و ابراهیم فرزندان خود را و یعقوب<code class="page" rel="1,452"/> هم باین اسلام سفارش کرده گفت: ای پسران من خدا دین را برای شما برگزید زنهار مبادا در حالی بمیرید که اسلام نداشته باشید.  «۱۳۲» </span><span class="trans" rel="2_133">حال شما که از این کیش رو گردانید یا همانست که گفتیم فهم خود را از دست داده‌اید و یا می‌گویید ما در آن لحظه که مرگ یعقوب رسیده بود حاضر بودیم اگر این را بگوئید که یعقوب از فرزندانش پرسید: بعد از من چه می‌پرستید؟ گفتند معبود تو و پدرانت ابراهیم و اسماعیل و اسحاق را که معبودی یکتاست می‌پرستیم در حالی که برای او تسلیم باشیم.  «۱۳۳» </span><span class="trans" rel="2_134">بهر حال آنها امتی بودند و رفتند و هر چه کردند برای خود کردند شما هم هر چه بکنید برای خود می‌کنید شما از آنچه آنان می‌کردند بازخواست نخواهید شد «۱۳۴» </span></p>         <h3>بیان</h3> <h3> <span class="title" rel="2_130 2_131 2_132 2_133 2_134">رو گرداندن از کیش ابراهیم (ع) از حماقت و سفاهت نفس است</span> </h3> <p> <span class="aya" rel="2_130" data-words="1-10">و من یرغب عن ملة إبراهیم إلا من سفه نفسه</span> الخ، کلمه رغبت وقتی با لفظ (عن) متعدی شود، یعنی بگوئیم (من از فلان چیز رغبت دارم) معنای اعراض و نفرت را می‌دهد (یعنی من از فلان چیز اعراض و نفرت دارم)، و چون با لفظ (فی) متعدی شود، معنای میل و شوق را می‌دهد،  (یعنی من به فلان چیز علاقه و میل دارم). </p> <p>و <span class="phrase">کلمه <em rel="fa_2_130_9-9" data-sentence="5:623">سفه</em> هم بطور متعدی می‌آید، و هم لازم، و بهمین جهت بعضی از مفسرین گفته‌اند: کلمه <em rel="fa_2_130_10-10" data-sentence="134:513">نفسه</em> مفعول کلمه <em rel="fa_2_130_9-9" data-sentence="204:470">سفه</em> است چون <em rel="fa_2_130_9-9" data-sentence="268:430">سفه</em> متعدی است، ولی بعضی دیگر <em rel="fa_2_130_9-9" data-sentence="349:373">سفه</em> را لازم گرفته‌اند، و بهمین جهت گفته‌اند: کلمه <em rel="fa_2_130_10-10" data-sentence="451:292">نفسه</em> تمیز است، نه مفعول، و به هر حال معنای جمله اینست که اعراض از ملت و کیش ابراهیم از حماقت نفس است، و ناشی از تشخیص ندادن اموری است که نافع بحال نفس است، از اموری که مضر بحال آنست، و از این آیه معنای روایت معروف (ان العقل ما عبد به الرحمن، عقل چیزی است که با آن رحمان عبادت شود) استفاده می‌شود.</span> </p> <p> <span class="aya" rel="2_130" data-words="11-15">و لقد اصطفیناه فی الدنیا</span> الخ، کلمه (اصطفاء) به معنای گرفتن چکیده و خالص هر چیز است، بطوری که بعد از اختلاط آن با چیزهای دیگر از آنها جدا شود، و این کلمه وقتی با مقامات ولایت ملاحظه شود، منطبق بر خلوص عبودیت میشود، و خلاصه اصطفاء در این مقام این است که، بنده در تمامی شئونش به مقتضای مملوکیتش و عبودیتش رفتار کند، یعنی برای پروردگارش تسلیم صرف باشد، و این معنا با همان عمل به دین در جمیع شئون تحقق می‌یابد، برای اینکه دین چیز دیگری نیست، همان مواد عبودیت در امور دنیا و آخرت است، دین نیز میگوید: بنده باید در تمامی امورش تسلیم رضای خدا باشد، هم چنان که در آیه: <span class="aya" rel="3_19" data-words="1-5">إن الدین عند الله الإسلام</span> نیز دین را<code class="page" rel="1,453"/> همان تسلیم خدا شدن معرفی کرده است.<span class="footnote" rel="1" title="سوره آل عمران آیه ۱۹">*</span> </p><h3> <span class="title" rel="2_131 2_130 2_132 2_133 2_134">مقام اصطفاء و بر گزیدگی همان مقام اسلام و تسلیم است</span> </h3> <p> <span class="phrase">پس معلوم شد که مقام اصطفاء عینا همان مقام اسلام است، و شاهد بر آن آیه: <span class="aya" rel="2_131" data-words="1-9">إذ قال له ربه: أسلم قال: أسلمت لرب العالمین</span> است، که از ظاهرش بر می‌آید ظرف (اذ-زمانی که) متعلق است بجمله <em rel="fa_2_130_13-13" data-sentence="230:311">اصطفیناه</em> در نتیجه معنا چنین میشود اصطفاء ابراهیم در زمانی بود که پروردگارش به او گفت: اسلام آور، و او هم برای خدای رب العالمین اسلام آورد پس جمله: <span class="aya" rel="2_131" data-words="1-9">إذ قال له ربه: أسلم قال: أسلمت لرب العالمین</span>، بمنزله تفسیری است برای جمله:  <em rel="fa_2_130_13-13" data-sentence="560:5">اصطفیناه</em> الخ.</span> </p> <h3> <span class="title" rel="2_130 2_131 2_132 2_133 2_134">نکته و وجه دو <em>التفات</em> در دو آیه کریمه</span> </h3> <p> و در این آیه التفاتی از تکلم بسوی غیبت بکار رفته، برای اینکه در ابتداء فرمود:  (ما او را اصطفاء کردیم)، و بعد می‌فرماید:  (چون پروردگارش بدو گفت)، با اینکه جا داشت بفرماید:  (و چون بدو گفتیم)، و التفات دیگری از خطاب بسوی غیبت بکار رفته، برای اینکه کلام ابراهیم را اینطور حکایت می‌کند، که گفت:  (من اسلام آوردم برای رب العالمین) با اینکه جا داشت بگوید:  (پروردگارا من اسلام آوردم برای تو). </p> <p>حال ببینیم چه نکته‌ای باعث این دو التفات شده؟ اما التفات اولی نکته‌اش اینست که خواسته است اشاره کند به اینکه آنچه پروردگار باو فرموده، سری بوده که پروردگارش با او در میان نهاده، و در مقامی نهاده که مقام خلوت بوده، چون همیشه میانه شنونده و گوینده یک اتصالی هست، که وقتی گوینده غایب میشود آن اتصال بهم میخورد، و مخاطب از آن مقامی که داشت در حقیقت بریده میشود و یا به عبارتی در حقیقت میانه او و گوینده، و سخنی که با وی در میان داشت، پرده‌ای می‌افتد، و بهمین جهت خدای تعالی وقتی قصه را برای پیامبر اسلام حکایت می‌کند می‌فرماید (و چون پروردگارش باو گفت چنین و چنان) تا برساند آنچه گفته از اسراری بوده که جای گفتگویش مقام انس خلوت است. </p> <p>و اما نکته التفات دومی، این است که همان جمله:  (و چون پروردگارش به او گفت)، هر چند از یک لطف خاصی حکایت می‌کند، که مقتضایش آزادی ابراهیم در گفتگو است، و لیکن از آنجا که ابراهیم ع هر چه باشد بالأخره بنده است، و طبع بنده ذلت و تواضع است، لذا ایجاب می‌کند که خود را در این مقام آزاد و رها نبیند، بلکه در عوض ادب حضور را مراعات کند، چون در غیر اینصورت در حقیقت خود را مختص بمقام قرب، و متشرف بحظیره انس حساب کرده، در حالی که ادب بندگی اقتضاء میکند او در همان حال هم خود را یکی از بندگان ذلیل و مربوب ببیند، و در برابر کسی اظهار ذلت کند، که تمامی عالمیان در برابرش تسلیم هستند، پس نباید   <code class="page" rel="1,454"/> می‌گفت:  (اسلمت لک، من تسلیم توام) بلکه باید می‌گفت:  (اسلمت لرب العالمین، تسلیم آنم که همه عالم مربوب و تسلیم اویند). </p> <p>خوب بحمد اللَّه وجه این دو التفات را فهمیدیم، حال ببینیم کلمه (اسلمت) چه معنا دارد؟ اصولا کلمه (اسلام) که باب افعال است، و کلمه (تسلیم) که باب تفعیل است، و کلمه (استسلام) که باب استفعال است، هر سه یک معنا را می‌دهند، و آن این است که کسی و یا چیزی در برابر کس دیگر حالتی داشته باشد که هرگز او را نافرمانی نکند، و او را از خود دور نسازد، این حالت اسلام و تسلیم و استسلام است، هم چنان که در قرآن کریم آمده:  (<span class="aya" rel="2_112" data-words="1-5">بلی من أسلم وجهه لله</span>، آری کسی که روی دل تسلیم برای خدا کند)،<span class="footnote" rel="1" title="سوره بقره آیه ۱۱۲">*</span> و نیز فرموده:  (<span class="aya" rel="6_79" data-words="1-9">إنی وجهت وجهی للذی فطر السماوات و الأرض حنیفا</span>، من روی دل، متوجه بسوی آن کس میکنم که آسمانها و زمین را بیافرید توجهی معتدلانه).<span class="footnote" rel="2" title="سوره انعام آیه ۷۹">*</span> و وجه هر چیز عبارت از آن طرف آن چیز است که روبروی تو قرار دارد، ولی بالنسبه به خدای تعالی وجه هر چیز تمامی وجود آنست، برای اینکه چیزی برای خدا پشت و رو ندارد، پس اسلام انسان برای خدای تعالی وصف رام بودن و پذیرش انسان است، نسبت بهر سرنوشتی که از ناحیه خدای سبحان برایش تنظیم می‌شود، چه سرنوشت تکوینی، از قدر و قضاء و چه تشریعی از اوامر و نواهی و غیر آن، و به همین جهت میتوان گفت: مراتب تسلیم بر حسب شدت و ضعف وارده بر انسان و آسانی و سختی پیش آمدها، مختلف می‌شود، آنکه در برابر پیش‌آمدهای ناگوارتر و تکالیف دشوارتر تسلیم می‌شود، اسلامش قوی‌تر است، از اسلام آن کس که در برابر ناگواری‌ها و تکالیف آسانتری تسلیم می‌شود، پس بنا بر این اسلام دارای مراتبی است. </p> <h3> <span class="title" rel="2_131 2_130 2_132 2_133 2_134">معنای اسلام و مراتب و درجات چهار گانه اسلام و ایمان</span> </h3> <h3>مرتبه اول اسلام</h3> <p> مرتبه اول از اسلام پذیرفتن ظواهر اوامر و نواهی خدا است، به اینکه با زبان، شهادتین را بگوید، چه اینکه موافق با قلبش هم باشد، و چه نباشد، که در این باره خدای تعالی فرموده:  (<span class="aya" rel="49_14" data-words="1-16">قالت الأعراب: آمنا، قل: لم تؤمنوا، و لکن قولوا: أسلمنا، و لما یدخل الإیمان فی قلوبکم</span>، اعراب گفتند: ما ایمان آوردیم بگو: هنوز ایمان نیاورده‌اید، و لکن بگوئید: اسلام آوردیم، چون هنوز ایمان داخل در قلبتان نشده).<span class="footnote" rel="3" title="سوره حجرات آیه ۱۴">*</span> در مقابل اسلام باین معنا اولین مراتب ایمان قرار دارد، و آن عبارتست از اذعان و باور قلبی بمضمون اجمالی شهادتین، که لازمه‌اش عمل به غالب فروع است. </p> <h3>مرتبه دوم</h3> <p> مرتبه دوم از اسلام دنباله و لازمه همان ایمان قلبی است که، در مقابل مرتبه اول اسلام قرار داشت، یعنی تسلیم و انقیاد قلبی نسبت به نوع اعتقادات حقه تفصیلی و اعمال صالحه‌ای که از توابع آن است، هر چند که در بعضی موارد تخطی شود، و خلاصه کلام این که داشتن این مرحله منافاتی با ارتکاب بعضی گناهان ندارد، و خدای تعالی در باره این مرحله از اسلام می‌فرماید:  (<span class="aya" rel="43_69" data-words="1-6">الذین آمنوا بآیاتنا، و کانوا مسلمین</span>، آنان که به آیات ما ایمان آوردند، و مسلمان بودند).<span class="footnote" rel="1" title="سوره زخرف آیه ۶۹">*</span> و نیز می‌فرماید:  (<span class="aya" rel="2_208" data-words="1-8">یا أیها الذین آمنوا، ادخلوا فی السلم کافة</span>، ای کسانی که ایمان آوردید، همگی داخل در سلم شوید).<span class="footnote" rel="2" title="سوره بقره آیه ۲۰۸">*</span> پس به حکم این آیه یک مرتبه از اسلام هست که بعد از ایمان پیدا می‌شود، چون می‌فرماید: ای کسانی که ایمان آوردید!داخل در سلم شوید، پس معلوم می‌شود این اسلام غیر اسلام مرتبه اول است، که قبل از ایمان بود، و آن گاه در مقابل این اسلام مرتبه دوم از ایمان قرار دارد، و آن عبارتست از اعتقاد تفصیلی به حقایق دینی که خدای تعالی در باره‌اش می‌فرماید:  (<span class="aya" rel="49_15" data-words="1-21">إنما المؤمنون، الذین آمنوا بالله و رسوله، ثم لم یرتابوا، و جاهدوا بأموالهم و أنفسهم فی سبیل الله، أولئک هم الصادقون</span>، مؤمنان تنها آنهایند که بخدا و رسولش ایمان آورده، و سپس تردید نکردند، و با اموال و نفوس خود در راه خدا جهاد نمودند، اینها همانها هستند که در دعوی خود صادقند).<span class="footnote" rel="3" title="سوره حجرات آیه ۱۵">*</span> و نیز فرموده:  (<span class="aya" rel="61_10-11" data-words="1-24">یا أیها الذین آمنوا، هل أدلکم علی تجارة تنجیکم من عذاب ألیم؟، تؤمنون بالله و رسوله، و تجاهدون فی سبیل الله بأموالکم و أنفسکم</span>، ای کسانی که ایمان آوردید، آیا می‌خواهید شما را به تجارتی راهنمایی کنم که از عذاب دردناک نجاتتان دهد؟ آن اینست که بخدا و رسولش ایمان آورید، و در راه خدا با اموال و نفوس خود جهاد کنید).<span class="footnote" rel="4" title="سوره صف آیه ۱۰-۱۱">*</span> که در این دو آیه دارندگان ایمان را، باز به داشتن ایمان ارشاد می‌کند، پس معلوم می‌شود ایمان دومشان غیر ایمان اول است. </p> <h3>مرتبه سوم</h3> <p> مرتبه سوم از اسلام دنباله و لازمه همان مرتبه دوم ایمان است، چون نفس آدمی وقتی با ایمان نامبرده انس گرفت، و متخلق باخلاق آن شد، خود بخود سایر قوای منافی با آن، از قبیل قوای بهیمی، و سبعی، برای نفس رام و منقاد میشود و سخن کوتاه، آن قوایی که متمایل به         <code class="page" rel="1,456"/> هوس‌های دنیایی، و زینت‌های فانی و ناپایدارش می‌شوند، رام نفس گشته، نفس باسانی می‌تواند از سرکشی آنها جلوگیری کند، اینجاست که آدمی آن چنان خدا را بندگی می‌کند، که گویی او را می‌بیند، آری او اگر خدا را نمی‌بیند، باری، این باور و یقین را دارد که خدا او را می‌بیند، چنین کسی دیگر در باطن و سر خود هیچ نیروی سرکشی که مطیع امر و نهی خدا نباشد، و یا از قضا و قدر خدا بخشم آید، نمی‌بیند، و سراپای وجودش تسلیم خدا می‌شود. </p> <p>در باره این اسلام است که خدای تعالی می‌فرماید:  (<span class="aya" rel="4_65" data-words="1-21">فلا و ربک لا یؤمنون حتی یحکموک فیما شجر بینهم، ثم لا یجدوا فی أنفسهم حرجا مما قضیت، و یسلموا تسلیما</span>، نه به پروردگارت سوگند ایمان نمی‌آورند:  (یعنی ایمانشان کامل نمی‌شود) مگر وقتی که هم در اختلافاتی که بینشان پدید می‌آید تو را حکم کنند، و هم وقتی حکمی راندی در دل هیچگونه ناراحتی از حکم تو احساس نکنند، و به تمام معنا تسلیم شوند).<span class="footnote" rel="1" title="سوره نساء آیه ۶۵">*</span> این اسلام در مرتبه سوم است که در مقابلش ایمان مرتبه سوم قرار دارد، و آن ایمانی است که آیات: <span class="aya" rel="23_1" data-words="1-3">قد أفلح المؤمنو</span> تا آیه‌ <span class="aya" rel="23_3" data-words="1-6">و الذین هم عن اللغو معرضون)</span>.<span class="footnote" rel="2" title="سوره مؤمنون آیه ۱-۳">*</span> و نیز آیه‌ <span class="aya" rel="2_131" data-words="1-9">إذ قال له ربه أسلم قال: أسلمت لرب العالمین</span> و آیاتی دیگر بان اشاره می‌کند، و ای بسا بعضی از مفسرین، که این دو مرتبه را یعنی دوم و سوم را یک مرتبه شمرده‌اند. </p> <p>و اخلاق فاضله از رضا و تسلیم و سوداگری با خدا و صبر در خواسته خدا، و زهد به تمام معنا، و تقوی، و حب و بغض به خاطر خدا، همه از لوازم این مرتبه از ایمان است. </p> <h3>مرتبه چهارم از اسلام</h3> <p> مرتبه چهارم از اسلام دنباله و لازمه همان مرحله سوم از ایمان است، چون انسانی که در مرتبه قبلی بود، حال او در برابر پروردگارش حال عبد مملوک است در باره مولای مالکش، یعنی دائما مشغول انجام وظیفه عبودیت است، آنهم بطور شایسته، و عبودیت شایسته همان تسلیم صرف بودن در برابر اراده مولی و محبوب او و رضای او است. همه اینها مربوط بعبودیت در برابر مالک عرفی و بشری است، و این عبودیت در ملک خدای رب العالمین عظیم‌تر و باز عظیم‌تر از آنست، برای اینکه ملک خدا حقیقت ملک است، که در برابرش هیچ موجودی از موجودات استقلال ندارد، نه استقلال ذاتی، نه صفتی، نه عملی، آری ملکیتی که لایق کبریایی خدای جلت     <code class="page" rel="1,457"/> کبریاؤه است این ملکیت است. </p> <p>پس انسان در حالی که در مرتبه سابق از اسلام و تسلیم هست، ای بسا که عنایت ربانی شامل حالش گشته، این معنا برایش مشهود شود که ملک تنها برای خداست، و غیر خدا هیچ چیزی نه مالک خویش است، و نه مالک چیز دیگر، مگر آنکه خدا تملیکش کرده باشد، پس ربی هم سوای او ندارد، و این معنایی است موهبتی، و افاضه‌ای است الهی، که دیگر خواست انسان در بدست آوردنش دخالتی ندارد، و ای بسا که جمله‌ <span class="aya" rel="2_128" data-words="1-14">ربنا و اجعلنا مسلمین لک، و من ذریتنا أمة مسلمة لک، و أرنا مناسکنا</span> الخ اشاره‌به همین مرتبه از اسلام باشد، چون ظهور جمله: <span class="aya" rel="2_131" data-words="1-9">إذ قال له ربه: أسلم قال: أسلمت لرب العالمین</span> الخ ظاهر در این است که امر (اسلم) امر تشریفی باشد، نه تکوینی، و ابراهیم (ع) دعوت پروردگار خود را اجابت نمود، تا باختیار خود تسلیم خدا شده باشد و این هم مسلم است که امر نامبرده از اوامری بوده که در ابتداء کار ابراهیم متوجه او شده پس اینکه در اواخر عمرش از خدای تعالی برای خودش و فرزندش اسماعیل تقاضای اسلام و دستورات عبادت میکند چیزی را تقاضا کرده که دیگر باختیار خود او نبوده و کسی نمی‌تواند با اختیار خود آن قسم اسلام را تحصیل کند. </p> <p>و یا درخواست ثبات بر امری بوده که باز ثابت بودنش باختیار خودش نبوده پس اسلامی که در این آیه درخواست کرده، اسلام مرتبه چهارم بوده، و در برابر این مرتبه از اسلام، مرتبه چهارم از ایمان قرار دارد، و آن عبارت از این است که این حالت، تمامی وجود آدمی را فرا بگیرد، که خدای تعالی در باره این مرتبه از ایمان می‌فرماید:  (<span class="aya" rel="10_62-63" data-words="1-16">ألا إن أولیاء الله لا خوف علیهم، و لا هم یحزنون، الذین آمنوا، و کانوا یتقون</span>، آگاه باش، که اولیاء خدا نه خوفی بر آنان هست، و نه اندوهناک میشوند، کسانی که ایمان آوردند، و از پیش همواره ملازم با تقوی بودند).<span class="footnote" rel="1" title="سوره یونس آیه ۶۲">*</span> چون مؤمنینی که در این آیه ذکر شده‌اند، باید این یقین را داشته باشند، که غیر از خدا هیچکس از خود استقلالی ندارد، و هیچ سببی تاثیر و سببیت ندارد مگر باذن خدا، وقتی چنین یقینی برای کسی دست داد، دیگر از هیچ پیشامد ناگواری ناراحت و اندوهناک نمی‌شود، و از هیچ محذوری که احتمالش را بدهد نمی‌ترسد، این است معنای اینکه فرمود:  (نه خوفی بر آنان هست، و نه اندوهناک میشوند)، و گر نه معنا ندارد که انسان حالتی پیدا کند که از هیچ چیز نترسد، و هیچ پیشامدی اندوهناکش نسازد، پس این همان ایمان مرتبه چهارم است، که در قلب کسانی پیدا میشود، که دارای اسلام مرتبه چهارم باشند،  (دقت فرمائید). </p> <h3> <span class="title" rel="2_130 2_131 2_132 2_133 2_134">معنای عمل صالح و آثار آن</span> </h3> <p> <span class="aya" rel="2_130" data-words="16-21">و إنه فی الآخرة لمن الصالحین</span>، کلمه (صلاح) بوجهی بمعنای لیاقت است، که چه بسا در کلام خدا بعمل انسان منسوب میشود، و از آن جمله می‌فرماید): <span class="aya" rel="18_110" data-words="17-19">فلیعمل عملا صالحا</span>،<span class="footnote" rel="1" title="سوره کهف آیه ۱۱۰">*</span> و چه بسا که بخود انسان منسوب میشود، از آن جمله می‌فرماید:  (<span class="aya" rel="24_32" data-words="1-10">و أنکحوا الأیامی منکم و الصالحین من عبادکم و إمائکم</span>، دختران عزب خود را شوهر دهید، و نیز صالحان از غلام و کنیز خود را)<span class="footnote" rel="2" title="سوره نور آیه ۳۲">*</span>. </p> <p>و صلاحیت عمل هر چند در قرآن کریم بیان نشده که چیست؟ و لیکن آثاری را که برای آن ذکر کرده معنای آن را روشن میسازد. </p> <p>از جمله آثاری که برای آن معرفی کرده، اینست که عمل صالح آن عملی است که شایستگی برای درگاه خدای تعالی داشته باشد، و در این باره فرموده:  (<span class="aya" rel="13_22" data-words="3-6">صبروا ابتغاء وجه ربهم</span>، بمنظور بدست آوردن وجه پروردگارشان صبر کردند)<span class="footnote" rel="3" title="سوره رعد آیه ۲۲">*</span>، و نیز فرموده:  (<span class="aya" rel="2_272" data-words="16-22">و ما تنفقون إلا ابتغاء وجه الله</span>، و انفاق نمی‌کنید مگر بخاطر خدا)<span class="footnote" rel="4" title="سوره بقره آیه ۲۷۲">*</span>. </p> <p>اثر دیگر آن را این دانسته، که صلاحیت برای ثواب دادن در مقابلش دارد، و در این باره فرموده:  (<span class="aya" rel="28_80" data-words="7-14">ثواب الله خیر لمن آمن و عمل صالحا</span> ثواب خدا بهتر است برای کسی که ایمان آورد و عمل صالح کند).<span class="footnote" rel="5" title="سوره قصص آیه ۸۰">*</span> اثر دیگرش این است که عمل صالح کلمه طیب را بسوی خدا بالا می‌برد، که در این باره فرموده:  (<span class="aya" rel="35_10" data-words="8-15">إلیه یصعد الکلم الطیب، و العمل الصالح یرفعه</span>، کلمه طیب به سوی او صعود می‌کند، و عمل صالح آن را در صعود مدد می‌دهد)<span class="footnote" rel="6" title="سوره فاطر آیه ۱۰">*</span>. </p> <p>پس از این چند اثریکه بعمل صالح نسبت داده، فهمیده میشود: که صلاح عمل به معنای آمادگی و لیاقت آن برای تلبس به لباس کرامت است، و در بالا رفتن کلمه طیب بسوی خدای تعالی مدد و کمک است، هم چنان که در باره قربانی در حج فرمود:  (<span class="aya" rel="22_37" data-words="8-12">و لکن یناله التقوی منکم</span>، گوشت و خون قربانی به خدا نمی‌رسد، و لیکن تقوای شما به او می‌رسد)<span class="footnote" rel="7" title="سوره حج آیه ۳۷">*</span> و نیز در باره همه اعمال صالحه فرموده:  (<span class="aya" rel="17_20" data-words="1-14">کلا نمد هؤلاء و هؤلاء من عطاء ربک، و ما کان عطاء ربک محظورا</span>، همه‌شان را چه آنها و چه اینها را از عطاء پروردگارت مدد میدهیم، و عطای پروردگار تو جلوگیر ندارد)<span class="footnote" rel="8" title="سوره اسری آیه ۲۰">*</span> پس عطای خدای تعالی بمنزله صورت است و صلاح عمل بمنزله ماده است. </p> <h3> <span class="title" rel="2_130"><span class="phrase">معنای صلاح نفس و صلاح ذات و مراد از <em rel="fa_2_130_21-21" data-sentence="36:8">صالحین</em> در قرآن</span></span> </h3> <p> این بود معنای صلاح عمل، و اما معنای صلاح نفس، و صلاح ذات، ببینیم از قرآن در باره آن چه استفاده می‌کنیم؟ یک جا می‌فرماید:  (<span class="aya" rel="4_69" data-words="1-24">و من یطع الله و الرسول فأولئک مع الذین أنعم الله علیهم، من النبیین، و الصدیقین، و الشهداء و الصالحین، و حسن أولئک رفیقا</span>، و کسی که خدا و رسولش را اطاعت کند، اینچنین اشخاص با آن کسانی محشورند که خدا بر آنان انعام فرمود، از انبیاء، و صدیقین و شهداء و صالحین که نیکو رفقایی هستند).<span class="footnote" rel="1" title="سوره نساء آیه ۶۹">*</span> جای دیگر فرموده:  (<span class="aya" rel="21_86" data-words="1-7">و أدخلناهم فی رحمتنا، إنهم من الصالحین</span>، ما ایشان را در رحمت خود داخل کردیم بدان جهت که از صالحان بودند)<span class="footnote" rel="2" title="سوره انبیاء آیه ۸۶">*</span> و نیز از سلیمان ع حکایت کرده که گفت  (<span class="aya" rel="27_19" data-words="23-28">و أدخلنی برحمتک فی عبادک الصالحین</span> مرا برحمت خودت داخل در بندگان صالحت کن)<span class="footnote" rel="3" title="سوره نمل آیه ۱۹">*</span> و در جایی دیگر می‌فرماید: <span class="aya" rel="21_74" data-words="1-6">و لوطا آتیناه حکما و علم</span> -تا جمله- <span class="aya" rel="21_75" data-words="1-7">و أدخلناه فی رحمتنا، إنه من الصالحین)</span>.<span class="footnote" rel="4" title="سوره انبیاء آیه ۷۵">*</span> آنچه مسلم است این است که مراد از صالحین در این آیات، مطلق هر کس که صلاحیت رحمت عامه الهیه، و رحمت واسعه او را دارد، نیست، چون صلاحیت این رحمت را تمامی موجودات دارند، دیگر معنا ندارد نامبردگان در این آیات را بداشتن چنین صلاحیتی بستاید. </p> <p>و نیز مراد، کسانی که صلاحیت رحمت خاص به مؤمنین را دارند، نیست، چون هر چند بحکم آیه:  (<span class="aya" rel="7_156" data-words="20-27">و رحمتی وسعت کل شیء فسأکتبها للذین یتقون</span>، رحمت من همه چیز را فرا گرفته، و بزودی همه آن را بکسانی اختصاص می‌دهم که پرهیز کاری داشتند).<span class="footnote" rel="5" title="سوره اعراف آیه ۱۵۶">*</span> رحمت دوم خاص است، و لکن صالحان از متقیان خصوصی‌ترند، زیرا در میانه طائفه مؤمن و متقی افراد انگشت‌شماری صالحند، پس رحمت خاص متقین نمی‌تواند آن رحمتی باشد که صالحان شایستگی آن را دارند، و حتما باید رحمتی مهم‌تر از آن باشد. </p> <p>و این هم از قرآن کریم مسلم است، که بعضی از رحمت‌ها را خاص بعضی از افراد می‌داند، و می‌فرماید:  (<span class="aya" rel="2_105" data-words="20-23">یختص برحمته من یشاء</span>، خدا رحمت خود را بهر کس بخواهد اختصاص میدهد)،<span class="footnote" rel="6" title="سوره بقره آیه ۱۰۵">*</span>. </p> <p>و نیز مراد از صالحین مطلق هر کسی که صلاحیت ولایت، و قرار گرفتن در تحت سرپرستی خدا را دارد، نمی‌باشد، برای اینکه هر چند این خصیصه از رحمت خاص قبلی خصوصی‌تر است، و هر چند صالحان نیز در تحت چنین ولایتی از خدا هستند، و خدا متولی             <code class="page" rel="1,460"/> امورشان هست، هم چنان که در تفسیر <span class="aya" rel="1_6" data-words="1-3">اهدنا الصراط المستقیم</span><span class="footnote" rel="1" title="سوره فاتحه آیه ۵">*</span> نیز گفتیم، و بزودی در تفسیر آیه هم خواهیم گفت، و لکن این ولایت مختص بصالحان نیست، چون در آیه نامبرده انبیاء، و صدیقین، و شهداء، را هم نام برده، که با صالحان در آن ولایت شریک هستند. </p> <p>پس باید دید آن اثری که مخصوص صالحان است، و هیچکس در آن شرکت ندارد چیست؟ یک چیز می‌تواند باشد، و آن داخل کردن صالح در رحمت است که عبارتست از امنیت عمومی از عذاب، چنان که هر دو معنا در باره بهشت آمده، یک جا فرموده:  (<span class="aya" rel="45_30" data-words="7-10">فیدخلهم ربهم فی رحمته</span>، پروردگارشان آنها را داخل در رحمت خود میکند)<span class="footnote" rel="2" title="سوره جاثیه آیه ۳۰">*</span>، یعنی داخل در بهشت میکند. </p> <p>و جای دیگر فرموده:  (<span class="aya" rel="44_55" data-words="1-5">یدعون فیها بکل فاکهة آمنین</span>، در بهشت هر میوه را که بخواهند صدا می‌زنند در حالی که ایمن هستند).<span class="footnote" rel="3" title="سوره دخان آیه ۵۵">*</span> و خواننده عزیز اگر در جمله: <span class="aya" rel="21_75" data-words="1-4">و أدخلناه فی رحمتنا</span>.<span class="footnote" rel="4" title="سوره انبیاء آیه ۷۵">*</span> و نیز در <span class="aya" rel="21_72" data-words="8-11">و کلا جعلنا صالحین</span>.<span class="footnote" rel="5" title="سوره انبیاء آیه ۷۲">*</span>، دقت کند، که خدا در این دو مورد عمل را بشخص خودش نسبت می‌دهد، و می‌فرماید:  (ما او را داخل در رحمت خود میکنیم) و نمی‌فرماید:  (او داخل در رحمت ما می‌شود). </p> <p>و از سوی دیگر این مطلب مسلم را هم در نظر بگیرد، که خدای تعالی همیشه و همه جا اجر و پاداش و شکرگزاری از بنده را در مقابل عمل و سعی بنده قرار داده، آن وقت می‌تواند بروشنی بفهمد که صلاح ذاتی، کرامتی است که ربطی به عمل و سعی و کوشش، و خلاصه ربطی به خواست و اراده بنده ندارد، و موهبتی نیست که آدمی از راه عمل آن را بدست آورد، آن وقت معنای آیه: <span class="aya" rel="50_35" data-words="1-7">لهم ما یشاؤن فیها و لدینا مزید</span>، آنان در بهشت هر چه بخواهند در اختیار دارند و نزد ما بیش از آنش هم هست)<span class="footnote" rel="6" title="سوره ق آیه ۳۵">*</span>. را خوب می‌فهمد، و متوجه می‌شود که جمله‌ <span class="aya" rel="50_35" data-words="1-4">لهم ما یشاؤن فیها</span> آن پاداش‌هایی است که هر کس می‌تواند از راه عمل بدست آورد، و جمله‌ <span class="aya" rel="50_35" data-words="5-7">و لدینا مزید</span>، آن موهبت‌هایی است که از راه عمل نصیب کسی نمی‌شود، بلکه در برابر صلاح ذاتی اشخاص است، که انشاء اللَّه تعالی در تفسیر سوره (ق) توضیحش خواهد آمد. </p> <p>از سوی دیگر اگر خواننده عزیز در این نکته هم دقت کند، که ابراهیم چه حال و چه مقامی داشت؟ پیغمبری بود مرسل، یکی از پیغمبران اولوا العزم، و نیز دارای مقام امامت، و مقتدای عده‌ای از انبیاء و مرسلین، و به نص‌ <span class="aya" rel="21_72" data-words="8-11">و کلا جعلنا صالحین</span>.<span class="footnote" rel="7" title="سوره انبیاء آیه ۷۲">*</span> که ظهورش در صلاح دنیایی است،               <code class="page" rel="1,461"/> از صالحان بود، و با اینکه انبیایی پائین‌تر از وی به حکم همین آیه از صالحان بودند، مع ذلک او از خدا میخواهد که به صالحان قبل از خود ملحق شود، معلوم می‌شود که قبل از او صالحانی بوده‌اند که او پیوستن به ایشان را درخواست می‌کند، و خدا درخواستش را اجابت میکند و در چند جا از کلامش او را در آخرت ملحق بایشان می‌کند، یک جا می‌فرماید:  (<span class="aya" rel="2_130" data-words="11-21">و لقد اصطفیناه فی الدنیا و إنه فی الآخرة لمن الصالحین</span>، او در آخرت از صالحان خواهد بود).<span class="footnote" rel="1" title="سوره بقره آیه ۱۳۰">*</span> جای دیگر می‌فرماید:  (<span class="aya" rel="29_27" data-words="14-24">و آتیناه أجره فی الدنیا، و إنه فی الآخرة لمن الصالحین</span>، ما پاداش او را در دنیا دادیم، و در آخرت از صالحان خواهد بود)<span class="footnote" rel="2" title="سوره عنکبوت آیه ۲۷">*</span>. </p> <p>و در جای سوم می‌فرماید:  (<span class="aya" rel="16_122" data-words="1-11">و آتیناه فی الدنیا حسنة، و إنه فی الآخرة لمن الصالحین</span>، ما در دنیا حسنه‌ای به او دادیم، و او در آخرت از صالحان خواهد بود)<span class="footnote" rel="3" title="سوره نحل آیه ۱۲۲">*</span>. </p> <h3> <span class="title" rel="2_130 2_131 2_132 2_133 2_134">صلاح ذاتی دارای مراتبی است و رسول اللَّه (ص) و آل او دارای بالاترین مراتب آنند</span> </h3> <p> اگر خواننده عزیز در آنچه گفتیم دقت کند، بسادگی می‌تواند بفهمد که صلاح دارای مراتبی است، که بعضی ما فوق بعض دیگر است، و آن وقت اگر از روایتی بشنود که ابراهیم ع از خدا می‌خواسته به محمد و آل او ع ملحقش کند، دیگر هیچ استبعاد نمی‌کند، مخصوصا وقتی می‌بیند که آیات در مقام بیان اجابت دعای او، می‌فرماید: که او در آخرت ملحق به صالحان می‌شود، و رسول خدا (ص) هم این مقام را برای خود ادعا می‌کند، و قرآن کریم هم می‌فرماید:  (<span class="aya" rel="7_196" data-words="1-10">إن ولیی الله الذی نزل الکتاب، و هو یتولی الصالحین</span>، همانا سرپرست من خدایی است که کتاب را بحق نازل کرد، و هم سرپرستی صالحان را دارد).<span class="footnote" rel="4" title="سوره اعراف آیه ۱۹۶">*</span> چون ظاهر این آیه این است که رسول خدا (ص) ادعای ولایت برای خود می‌کند، پس از ظاهرش بر می‌آید که رسول خدا (ص) همان کسی است که دارنده صلاح مورد آیه است، و ابراهیم ع از خدا درخواست می‌کند به درجه صالحانی برسد که صلاحشان در مرتبه‌ای بالاتر از صلاح خود او است، پس منظورش همان جناب است. </p> <p><code class="aya" rel="2_132"/> <span class="aya" rel="2_132" data-words="1-5">و وصی بها إبراهیم بنیه</span> الخ، یعنی ابراهیم فرزندان خود را به (ملت و کیش) سفارش کرد. </p> <p> <span class="aya" rel="2_132" data-words="15-16">فلا تموتن</span> الخ، نهی از مردن، با اینکه مردن بدست خود آدمی نیست، و تکلیف باید به امر اختیاری متوجه بشود، از این باب است، که برگشت این امر غیر اختیاری باختیار است، چون تقدیر کلام چنین است (از این معنا حذر کنید، که مرگ شما را دریابد، در حالی که بحال اسلام نباشید)، یعنی همواره ملازم با اسلام باشید، تا مرگتان در حال اسلامتان واقع شود، و این آیه شریفه باین معنا اشاره دارد، که ملت و دین، همان دین اسلام است، هم چنان که در جای دیگر فرمود:         <code class="page" rel="1,462"/> (<span class="aya" rel="3_19" data-words="1-5">إن الدین عند الله الإسلام</span>، دین،  (نزد خدا اسلام است).<span class="footnote" rel="1" title="سوره آل عمران آیه ۱۹">*</span> <code class="aya" rel="2_133"/> <span class="aya" rel="2_133" data-words="18-25">و إله آبائک إبراهیم و إسماعیل و إسحاق</span>، در این آیه کلمه (أب-پدر) بر جد و عمو و پدر واقعی اطلاق شده، با این که غیر از تغلیب مجوز دیگری ندارد. </p> <p>و این خود برای بحث آینده که آزر مشرک، پدر واقعی ابراهیم نبوده، دلیل محکمی است، که انشاء اللَّه بحثش خواهد آمد. </p> <p> <span class="aya" rel="2_133" data-words="26-27">إلها واحدا</span> الخ، در جمله قبل، بطور مفصل فرمود:  (معبود پدرانت ابراهیم و اسماعیل و اسحاق)، و در جمله مورد بحث دوباره، ولی خیلی کوتاه، فرمود:  (معبود یگانه)، تا توهمی را که ممکن بود از عبارت مفصل قبلی به ذهن برسد،  (که لا بد غیر از معبود پدران ابراهیم معبودهای دیگری نیز هست) دفع کند. </p> <p> <span class="aya" rel="2_133" data-words="28-31">و نحن له مسلمون</span> این جمله بیانی است برای عبادتی که در جمله:  (بعد از من چه چیز را عبادت میکنید) از آن سؤال شده بود، و میرساند آن عبادت که فرزندان در پاسخ پدر گفتند، عبادت بهر قسم که پیش آید نیست، بلکه عبادت بر طریقه اسلام است. </p> <p>و در این پرسش و پاسخ رویهمرفته این معنا به چشم میخورد: که دین ابراهیم اسلام بوده، و دینی هم که فرزندان وی، یعنی اسحاق و یعقوب و اسماعیل و نواده‌های یعقوب، یعنی بنی اسرائیل و نواده‌های اسماعیل یعنی بنی اسماعیل خواهند داشت، اسلام است، و لا غیر، چه اسلام آن دینی است که ابراهیم از ناحیه پروردگارش آورده، و در ترک آن دین، و دعوت به غیر آن، احدی را دلیل و حجتی نیست. </p> <h3>بحث روایتی‌ <span class="title" rel="2_133 2_130 2_131 2_132 2_134">چند روایت در بیان اسلام و ایمان</span> </h3> <p> در کافی از سماعه از امام صادق ع روایت کرده که فرمود: نسبت ایمان به اسلام، نسبت کعبه است به حرم، ممکن است کسی در حرم (که زمینی به مساحت 291407\489 کیلومتر مربع است)<span class="footnote" rel="2" title="کتاب مرآت الحرمین ص ۲۲۵ مساحت حرم را از مسجد الحرام سابق به چهار ناحیه از دائره حرم بدینسان معین نموده: الف-از مسجد الحرام تا اضائه ۵\۱۲۰۹۷ متر ب-روبروی آن یعنی از مسجد الحرام تا وادی نخله که سمت عراق است ۱۳۳۵۳ متر ج-از مسجد الحرام تا عرینه ۱۸۳۳۳ متر د-از مسجد الحرام تا تنعیم ۶۱۴۸ متر که اگر دو تای اول را با هم جمع کنیم قطر دائره حرم در بین این دو نقطه ۵\۲۵۴۵۱ متر میشود و اگر دو تای دوم را که تقریبا روبروی همند با هم جمع کنیم ۲۴۴۸۱ متر میشود که قطر متوسط این دائره ۲۴۹۶۶ متر است و در نتیجه می‌توان بطور تقریب گفت مساحت حرم عبارتست ۴۸۹۲۹۱۴۰۷ متر مربع که اگر در عدد میلیون تقسیم شود عبارت می‌شود از ۲۹۱۴۰۷\۴۸۹ کیلومتر مربع">*</span> بوده باشد، ولی در کعبه نباشد، ولی ممکن نیست کسی در کعبه (که تقریبا     <code class="page" rel="1,463"/> وسط این سرزمین است) باشد، و در حرم نباشد (پس کسی هم که ایمان دارد، حتما مسلمان نیز هست، ولی چنان نیست که کسی که مسلمان باشد، حتما ایمان هم داشته باشد).<span class="footnote" rel="1" title="اصول کافی ج ۲ ص ۲۸ حدیث ۲">*</span> و در همان کتاب باز از سماعه از امام صادق ع روایت آورده، که فرمود:  (اسلام آنست که بزبان شهادت دهی: که معبودی جز خدا نیست، و اینکه نبوت و رسالت رسول خدا (ص) را تصدیق داری)، با همین دو شهادت است که خونها محفوظ میشود، و زن دهی و زن خواهی و نیز ارث جریان مییابد، و تشکیل جامعه اسلامی هم بر طبق همین ظاهر است، و اما ایمان به خدا عبارتست از هدایت یافتن، و ثبوت آثار اسلام در قلب.<span class="footnote" rel="2" title="اصول کافی ج ۲ ص ۲۵ حدیث ۱">*</span> مؤلف: بر طبق این مضمون روایات دیگری نیز هست<span class="footnote" rel="3" title="اصول کافی ج ۲ ص ۲۵ باب ۱۵">*</span>، و این روایات بر همان بیان قبلی در باره مرتبه اول اسلام و ایمان دلالت میکند. </p> <p>و نیز در همان کتاب از برقی از علی ع روایت کرده که فرمود: اسلام عبارت است از تسلیم، و تسلیم عبارتست از یقین<span class="footnote" rel="4" title="اصول کافی ج ۲ ص ۴۵ حدیث ۱">*</span>. </p> <p>و نیز در همان کتاب از کاهل از امام صادق ع روایت آورده، که فرمود: اگر مردمی خدای را-به یگانگی و بدون شریک-بپرستند، و نماز را بپای دارند، و زکات را بدهند، و حج خانه خدا کنند، و روزه رمضان را بگیرند، ولی به یکی از کارهای خدا و یا رسول او اعتراض کنند، و بگویند چرا بر خلاف این نکردند، با همین اعتراض مشرک میشوند، هر چند بزبان هم نیاورند، و تنها در دل بگویند،  (تا آخر حدیث).<span class="footnote" rel="5" title="اصول کافی ج ۲ ص ۳۹۸ حدیث ۶">*</span> مؤلف: این دو حدیث به مرتبه سوم از اسلام و ایمان اشاره دارند. </p> <p>و در بحار الأنوار از ارشاد دیلمی، یکی از احادیث معراج را با دو سند آورده، که از جمله مطالب آن این است که خدای سبحان برسول خدا (ص) فرمود: ای احمد ( ص) !هیچ میدانی کدام زندگی گواراتر، و کدام حیات جاودانه‌تر است؟ عرضه داشت: پروردگارا، نه، فرمود: اما عیش گوارا، آن عیشی است که صاحبش از ذکر و یاد من سست نشود، و نعمت مرا فراموش نکند، و جاهل به حق من نشود، شب و روز رضای مرا طلب کند. </p> <p>و اما حیات جاودان، آن حیاتی است که یکسره و همه دقائقش به نفع صاحبش تمام شود، و آن چنان در بهره‌گیری از آن حریص باشد، که دنیا در نظرش خوار گردد، و کوچک شود، و در مقابل، آخرت در نظرش عظیم شود، و خواست مرا بر خواست خودش مقدم بدارد، و همه در پی           <code class="page" rel="1,464"/> بدست آوردن رضای من باشد، حق نعمتم را عظیم شمرد، رفتاری را که با او کردم بیاد آورد، شب و روز در برابر هر کار زشت و گناه مراقب من باشد، قلب خویش را از آنچه ناخوشایند من است پاک کند، شیطان و وساوس او را دشمن بدارد، و ابلیس را بر قلب خود مسلط نسازد، و در آن راه ندهد. </p> <p>که اگر چنین کند، محبتی در دلش می‌افکنم که فکر و ذکرش، و فراغ و اشتغالش، و هم و غمش، و گفتگویش همه از نعمت‌های من شود، آن نعمت‌ها که به سایر اهل محبتم دادم، و در نتیجه چشم و گوش دلش را باز کنم، تا دیگر با قلب خود بشنود، و با قلب ببیند، و به جلال و عظمتم نظر کند، و دنیا را بر او تنگ کنم، و آنچه لذت دنیایی است از نظرش بیندازم، تا حدی که آن را دشمن بدارد. و همانطور که چوپان گله را از ورطه‌های هلاکت دور می‌کند من او را از دنیا و آنچه در آنست دور می‌کنم، آن وقت است که از مردم می‌گریزد، آنهم چه گریزی؟ و در آخر از دار فنا به دار بقاء، و از دار شیطان به دار رحمان منتقل میشود. </p> <p>ای احمد!من او را بزیور هیبت و عظمت می‌آرایم، این است آن عیش گوارا و آن حیات جاودان، و این مقام خاص دارندگان رضا است، پس هر کس بر وفق رضای من عمل کند، مداومت و ملازمت بر سه چیز را باو بدهم، اول آنکه با شکری آشنایش می‌کنم، که دیگر (مانند شکر دیگران) آمیخته با جهل نباشد، و قلبش را آن چنان از یاد خودم پر کنم، که دیگر جایی برای نسیان در آن نباشد و آن چنان از محبت خودم پر کنم، که دیگر جایی برای محبت مخلوقها در آن نماند. </p> <p>آن وقت است که وقتی به من محبت میورزد، به او محبت میورزم، و چشم دلش را بسوی جلالم باز می‌کنم، و دیگر هیچ سری از اسرار خلقم را از او مخفی نمی‌دارم و در تاریکیهای شب و روشنایی روز با او راز میگویم، آن چنان که دیگر مجالی برای سخن گفتن با مخلوقین و نشست و برخاست با آنان برایش نماند، سخن خود و ملائکه‌ام را بگوشش می‌شنوانم، و با آن اسرار که از خلق خود پوشانده‌ام آشنایش سازم. </p> <p>جامه حیا بر تنش بپوشانم، آن چنان که تمامی خلایق از او شرم بدارند، و چون در زمین راه می‌رود، آمرزیده برود، ظرفیت و بصیرت قلبش را بسیار کنم، و هیچ چیز از بهشت و آتش را از او مخفی ندارم، و او را با آن دلهره‌ها و شدائد که مردم در قیامت گرفتارش آیند، و با آن حساب سختی که از توانگران و فقراء و علماء و جهال می‌کشم، آشنایش می‌سازم، وقتی او را در قبر می‌خوابانند، نکیر و منکر را بر او نازل کنم، تا بازجوئیش کنند، در حالی که هیچ اندوهی از مردن، و هیچ ظلمتی از قبر و لحد، و هیچ همی از هول مطلع نداشته باشد. <code class="page" rel="1,465"/> آن گاه میزانی برایش نصب کنم، و نامه‌ای برایش بگشایم، و نامه‌اش را بدست راستش بدهم، او را در حالی که باز، و روشن است، بخواند و آن گاه بین خودم و او مترجمی نگذارم، این صفات دوستداران است. </p> <p>ای احمد!هم خود را، هم واحد کن، و زبانت را زبانی واحد، و بدنت را بدنی زنده ساز، که تا ابد غافل نماند، چه هر کس از من غافل شود، من در امر او بی اعتنا شوم، دیگر باکی ندارم که در کدام وادی هلاک شود.<span class="footnote" rel="1" title="بحار الانوار ج ۷۷ ص ۲۱ حدیث ۶">*</span> و نیز در بحار الأنوار از کافی، و معانی الأخبار، و نوادر راوندی، با چند سند مختلف از امام صادق و امام کاظم ع، روایتی آورده که ما عبارت کافی را در اینجا نقل می‌کنیم، و آن این است که رسول خدا به حارثة بن مالک بن نعمان انصاری برخورد کرد و از وی پرسید: حالت چطور است ای حارثه؟ عرضه داشت: یا رسول اللَّه (ص) مؤمنی هستم حقیقی، حضرت فرمود: برای هر چیزی حقیقتی و نشانه‌ایست، نشانه اینکه ایمانت حقیقی است چیست؟ عرضه داشت یا رسول اللَّه (ص) !دلم از دنیا کنده شده، و در نتیجه شبها بخواب نمی‌روم، و روزهای گرم را روزه میدارم، و گویی بعرش پروردگارم نظر می‌کنم که برای حساب افراشته شده، و گویی به اهل بهشت می‌نگرم، که در بهشت بزیارت یکدیگر می‌روند، و گویی ناله‌های اهل دوزخ را می‌شنوم، حضرت فرمود: بنده‌ای است که خدا قلبش را روشن ساخته،  (و سپس رو کرد بحارثه و فرمود): دیده‌ات باز شده، قدرش را بدان، و بر آن ثابت قدم باش<span class="footnote" rel="2" title="بحار الانوار ج ۶۷ ص ۲۸۷ حدیث ۹">*</span>. </p> <p>مؤلف: این دو روایت پیرامون مرتبه چهارم از اسلام و ایمان سخن میگویند و در خصوصیات معنای آن دو، روایاتی بسیار و متفرق هست، که مقداری از آنها را در طی این کتاب ایراد می‌کنیم انشاء اللَّه تعالی. </p> <p>آیات مورد بحث هم به بیانی که می‌آید این روایات را تایید می‌کند، این نکته را هم باید دانست که در مقابل هر مرتبه از مراتب ایمان و اسلام، مرتبه‌ای از کفر و شرک قرار دارد، این نیز معلوم است که هر قدر معنای اسلام و ایمان دقیق‌تر و راهش باریک‌تر شود، نجات از شرک و کفری که در مقابل آنست دشوارتر میشود. </p> <p>این نیز واضح است که هیچ مرتبه‌ای از مراتب پائین اسلام و ایمان، با کفر و شرک در مرتبه بالاتر و ظهور آثار آن دو منافات ندارد (مثلا کسی که در حد اقل از اسلام و ایمان است، ممکن است ریای در عبادت از او سر بزند، و چنان نیست که اگر ریاکاری نمود بگوئیم: اصلا مسلمان     <code class="page" rel="1,466"/> نیست-مترجم). </p> <p>و این دو نکته خود دو اصل اساسی است، که فروعاتی بر آن مترتب می‌شود، مثلا یکی از فروعاتش این است که ممکن است در یک مورد معین باطن آیات قرآنی با آن مورد منطبق بشود، ولی ظواهر آن منطبق نگردد این اجمال مطلب است، که باید آن را در نظر داشته باشی تا آنکه انشاء اللَّه به تفصیلش برسی. </p> <p>و در تفسیر قمی، در ذیل جمله: <span class="aya" rel="50_35" data-words="5-7">و لدینا مزید</span>، فرموده‌اند: منظور از آن مزید نظر کردن به رحمت خدا است.<span class="footnote" rel="1" title="تفسیر قمی ج ۲ ص ۳۲۷">*</span> و در تفسیر مجمع البیان از رسول خدا (ص) روایت آورده، که فرمود: خدای تعالی میفرماید: من برای بندگان صالحم چیزها تهیه کرده‌ام، که نه چشمی آن را دیده و نه گوشی شنیده، و نه به قلب بشری خطور کرده است.<span class="footnote" rel="2" title="تفسیر مجمع البیان بحار ج ۸ ص ۱۹۱ حدیث ۱۶۸">*</span> مؤلف: معنای این دو روایت با بیانی که برای معنای صلاح کردیم روشن میشود (و خدا رهنمون است). </p> <p>و در تفسیر عیاشی<span class="footnote" rel="3" title="تفسیر عیاشی ج ۱ ص ۶۱ حدیث ۱۰۲">*</span> در ذیل جمله: <span class="aya" rel="2_133" data-words="1-7">أم کنتم شهداء إذ حضر یعقوب الموت</span> الخ، از امام باقر ع روایت شده، که فرمود:  (این آیه در باره قائم ع، صادق است). </p> <p>مؤلف: در تفسیر صافی، در ذیل همین گفتار، گفته: شاید مراد امام باقر ع این باشد که آیه در باره ائمه از آل محمد ع باشد، چون هر قائمی از ایشان در هنگام مرگ، به قائم بعد از خود، و به همه فرزندانش این سفارش میکرد، و آنان هم همین پاسخ را میدادند.<span class="footnote" rel="4" title="تفسیر صافی ج ۱ ص ۱۴۲">*</span>         <code class="page" rel="1,467"/> </p>
