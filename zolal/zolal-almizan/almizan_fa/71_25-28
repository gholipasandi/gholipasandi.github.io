<h3 class="ayas">سوره نوح آیه‌های ۲۵ تا ۲۸</h3><code class="section" rel="71_25-28"/><h3>ترجمه آیات</h3> <p> <span class="trans" rel="71_25">و آن قوم از کثرت کفر و گناه، عاقبت غرق شدند و به آتش دوزخ در افتادند و جز خدا برای خود هیچ یار و یاوری نیافتند.  «۲۵» </span><span class="trans" rel="71_26">و نوح عرض کرد پروردگارا (اینک که قوم از کفر و عناد دست نمی‌کشند) تو هم این کافران را هلاک کن و از آنها دیاری بر روی زمین باقی مگذار.  «۲۶» </span><span class="trans" rel="71_27">که اگر از آنها هر که را باقی گذاری بندگان پاک با ایمانت را گمراه می‌کنند و فرزندی هم جز بدکار و کافر از آنان به ظهور نمی‌رسد.  «۲۷» </span><span class="trans" rel="71_28"> (آن گاه به درگاه خدا دعا کرد که) بار الها!مرا و پدر و مادر من و هر که با ایمان به خانه (یا بکشتی) من داخل شود و همه مردان و زنان با ایمان عالم را ببخش و بیامرز و ستمکاران را جز بر هلاک و عذابشان میفزای.  «۲۸» </span></p>     <h3>بیان آیات</h3> <p> این آیات داستان هلاکت قوم نوح، و تتمه نفرین آن جناب علیه ایشان را حکایت می‌کند. </p> <h3> <span class="title" rel="71_25">اشاره به دلالت جمله‌ <span class="aya" rel="71_25" data-words="3-5">أغرقوا فأدخلوا نارا</span> بر وجود برزخ، و بیان تتمه نفرین نوح (علیه السلام) علیه قوم خود</span> </h3> <p> <span class="aya" rel="71_25" data-words="1-5">مما خطیئاتهم أغرقوا فأدخلوا نارا...</span> <span class="phrase">کلمه <em>من</em> در <em rel="fa_71_25_1-1" data-sentence="20:289">مما</em> در عین اینکه ابتدایی است، و ابتدای هدف را می‌رساند، به حسب مورد، تعلیل را هم افاده می‌کند، و کلمه <em>ما</em> زایده است، که تنها برای تاکید و پر اهمیت بودن سخن آمده، و کلمه <em rel="fa_71_25_2-2" data-sentence="248:100">خطیئات</em> به معنای معاصی و ذنوب است، و اگر کلمه  <em>نار</em> را نکره آورده، به منظور بزرگ جلوه دادن آن بوده.</span> </p> <p>و معنای آیه این است که: قوم نوح به خاطر معاصی و ذنوبشان به وسیله طوفان غرق شده و داخل آتشی شدند که با هیچ مقیاسی نمی‌توان عذابشان را اندازه‌گیری کرد. و در آیه نظم لطیفی بکار رفته، و آن این است که میان غرق شدن به وسیله آب، و سوختن به وسیله آتش جمع کرده. </p> <p>و مراد از <em>آتش</em> در آیه شریفه آتش برزخ است، که مجرمین بعد از مردن و قبل از قیامت در آن معذب می‌شوند، نه آتش آخرت، و این آیه خود یکی از ادله برزخ است، چون می‌دانیم که آیه شریفه نمی‌خواهد بفرماید قوم نوح غرق شدند، و به زودی در قیامت داخل آتش می‌شوند تا منظور از آتش، آتش قیامت باشد. و اینکه بعضی<span class="footnote" rel="1" title="روح المعانی، ج ۲۹، ص ۷۹">*</span> احتمال داده‌اند مراد از آتش، آتش آخرت باشد درست نیست، و نباید به آن اعتنا کرد. </p> <p> <span class="aya" rel="71_25" data-words="6-12">فلم یجدوا لهم من دون الله أنصارا</span> -یعنی جز خدا کسی را نیافتند که در غرق نشدن یاریشان کند، و عذاب را از ایشان بگرداند، و این جمله تعریضی است به اصنام و آلهه آنان. </p> <p><code class="aya" rel="71_26"/> <span class="aya" rel="71_26" data-words="1-11">و قال نوح رب لا تذر علی الأرض من الکافرین دیارا</span> <span class="phrase">کلمه <em rel="fa_71_26_11-11" data-sentence="5:539">دیار</em> به معنای کسی است که برای منزل گرفتن پیاده شده باشد، و این آیه تتمه نفرین نوح (ع) بر آنان است، و جمله‌ <span class="aya" rel="71_25" data-words="1-3">مما خطیئاتهم أغرقوا...</span>، جمله معترضه‌ای بود که بین دو فقره از نفرین آن جناب فاصله شده، تا اشاره کند به اینکه هلاکتشان   <code class="page" rel="20,56"/> به خاطر آن خطاهایی بوده که نوح (ع) شمرده، و نیز برای این بوده که زمینه را برای نفرین بعدی خود و درخواست هلاکت علیه آنان فراهم سازد، و روشن شود که غرق شدن قوم استجابت نفرین آن جناب بود، و این عذاب تا آخرین نفرشان را هلاک کرد.</span> </p> <p><code class="aya" rel="71_27"/> <span class="aya" rel="71_27" data-words="1-11">إنک إن تذرهم یضلوا عبادک و لا یلدوا إلا فاجرا کفارا</span> این آیه درخواست هلاکت تا آخرین نفر آنان را تعلیل می‌کند، و حاصلش این است که: اگر درخواست کردم که همه آنان را هلاک کنی، برای این بود که هیچ فایده‌ای در بقای آنان نیست نه برای مؤمنین و نه برای فرزندان خودشان، اما برای مؤمنین فایده ندارد، برای اینکه اگر زنده بمانند آن چند نفر مؤمن را هم گمراه می‌کنند، و اما برای فرزندان خود فایده ندارد، دلیلش این است که اینان فرزند صالح نمی‌آورند، اگر بیاورند فرزندانی فاجر و کافر می‌آورند (و فجور به معنای فسق بسیار شنیع است، و کفار-به فتحه کاف-صیغه مبالغه از کفر است). </p> <p>و نوح (ع) این معنا را که کفار در آینده جز فاجر و کفار نمی‌زایند را از راه وحی فهمیده بود، هم چنان که در تفسیر آیات راجع به این داستان در سوره هود گذشت. </p> <p><code class="aya" rel="71_28"/> <span class="aya" rel="71_28" data-words="1-14">رب اغفر لی و لوالدی و لمن دخل بیتی مؤمنا و للمؤمنین و المؤمنات...</span> منظور از <span class="aya" rel="71_28" data-words="7-9">لمن دخل بیتی</span> مؤمنین از قوم او است، و منظور از جمله و للمؤمنین و المؤمنات تمامی زن‌ها و مردهای مؤمن تا روز قیامت است. </p> <p> <span class="aya" rel="71_28" data-words="15-20">و لا تزد الظالمین إلا تبارا</span> -کلمه <em>تبار</em> به معنای هلاکت است، و ظاهرا مراد از  <em>تبار</em> آن هلاکتی است که در آخرت باعث عذاب آخرت شود، و چنین هلاکتی همان ضلالت است، و در دنیا باعث نابودی گردد، و آن غرق شدن بود، که هر دو عذاب قبلا در نفرینش آمده بود و این نفرین آخرین کلامی است که قرآن کریم از آن جناب نقل کرده. <code class="page" rel="20,57"/> </p>
