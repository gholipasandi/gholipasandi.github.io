<h3 class="ayas">سوره البقرة آیه‌های ۳۰ تا ۳۳</h3><code class="section" rel="2_30-33"/><h3>ترجمه آیات</h3> <p> <span class="trans" rel="2_30">و چون پروردگارت بفرشتگان گفت: من میخواهم در زمین جانشینی بیافرینم گفتند: در آنجا مخلوقی پدید می‌آوری که تباهی کنند و خونها بریزند؟ با اینکه ما تو را بپاکی می‌ستائیم و تقدیس می‌گوییم؟ گفت من چیزها میدانم که شما نمیدانید.  «۳۰» </span><span class="trans" rel="2_31">و خدا همه نامها را بادم بیاموخت پس از آن همه آنان را بفرشتگان عرضه کرد و گفت اگر راست می‌گویید مرا از نام اینها خبر دهید.  «۳۱» </span><span class="trans" rel="2_32">گفتند تو را تنزیه می‌کنیم ما دانشی جز آنچه تو<code class="page" rel="1,177"/> بما آموخته‌ای نداریم که دانای فرزانه تنها تویی.  «۳۲» </span><span class="trans" rel="2_33">گفت ای آدم، فرشتگان را از نام ایشان آگاه کن و چون از نام آنها آگاهشان کرد گفت مگر بشما نگفتم که من نهفته‌های آسمان و زمین را میدانم، آنچه را که شما آشکار کرده‌اید و آنچه را پنهان میداشتید میدانم «۳۳» </span></p>       <h3>بیان</h3> <p> این آیات متعرض آن فرضی است که بخاطر آن انسان بسوی دنیا پائین آمد، و نیز حقیقت خلافت در زمین، و آثار و خواص آن را بیان می‌کند، و این مطلب بر خلاف سائر داستانهایی که در قرآن آمده، تنها در یک جا آمده است، و آن همین جا است. </p> <p> <span class="aya" rel="2_30" data-words="1-4">و إذ قال ربک</span> الخ، بزودی سخنی در معنای گفتار خدای تعالی، و همچنین گفتار ملائکه و شیطان انشاء اللَّه در جلد چهارم فارسی این کتاب خواهد آمد. </p> <h3> <span class="title" rel="2_30 2_31 2_32 2_33">سؤال ملائکه از خداوند در باره استخلاف انسان</span> </h3> <p> <span class="aya" rel="2_30" data-words="11-27">قالوا أ تجعل فیها من یفسد فیها و یسفک الدماء؟ و نحن نسبح بحمدک و نقدس لک</span> پاسخی که در این آیه از ملائکه حکایت شده، اشعار بر این معنا دارد، که ملائکه از کلام خدای تعالی که فرمود: میخواهم در زمین خلیفه بگذارم، چنین فهمیده‌اند که این عمل باعث وقوع فساد و خونریزی در زمین میشود، چون میدانسته‌اند که موجود زمینی بخاطر اینکه مادی است، باید مرکب از قوایی غضبی و شهوی باشد، و چون زمین دار تزاحم و محدود الجهات است، و مزاحمات در آن بسیار میشود، مرکباتش در معرض انحلال، و انتظامهایش و اصلاحاتش در مظنه فساد و بطلان واقع میشود، لا جرم زندگی در آن جز بصورت زندگی نوعی و اجتماعی فراهم نمیشود، و بقاء در آن بحد کمال نمی‌رسد، جز با زندگی دسته جمعی، و معلوم است که این نحوه زندگی بالآخره بفساد و خونریزی منجر میشود. </p> <p>در حالی که مقام خلافت همانطور که از نام آن پیداست، تمام نمیشود مگر به اینکه خلیفه نمایشگر مستخلف باشد، و تمامی شئون وجودی و آثار و احکام و تدابیر او را حکایت کند، البته آن شئون و آثار و احکام و تدابیری که بخاطر تامین آنها خلیفه و جانشین برای خود معین کرده. </p> <p>و خدای سبحان که مستخلف این خلیفه است، در وجودش مسمای باسماء حسنی، و متصف بصفات علیایی از صفات جمال و جلال است، و در ذاتش منزه از هر نقصی، و در فعلش مقدس از هر شر و فسادی است،  جلت عظمته. </p> <p>و خلیفه‌ای که در زمین نشو و نما کند، با آن آثاری که گفتیم زندگی زمینی دارد، لایق مقام خلافت نیست، و با هستی آمیخته با آن همه نقص و عیبش، نمیتواند آئینه هستی منزه از هر عیب و نقص، و وجود مقدس از هر عدم خدایی گردد، بقول معروف تراب کجا؟ و رب الارباب کجا؟. <code class="page" rel="1,178"/> و این سخن فرشتگان پرسش از امری بوده که نسبت بان جاهل بوده‌اند، خواسته‌اند اشکالی را که در مسئله خلافت یک موجود زمینی بذهنشان رسیده حل کنند، نه اینکه در کار خدای تعالی اعتراض و چون و چرا کرده باشند. </p> <p>بدلیل این اعترافی که خدای تعالی از ایشان حکایت کرده، که دنبال سؤال خود گفته‌اند:  <span class="aya" rel="2_32" data-words="9-12">إنک أنت العلیم الحکیم</span>، تنها دانای علی الاطلاق و حکیم علی الاطلاق تویی، چون این جمله با حرف ان که تعلیل را آماده می‌کند آغاز شده، می‌فهماند که فرشتگان مفاد جمله را مسلم میدانسته‌اند،  دقت بفرمائید. </p> <p>پس خلاصه کلام آنان باین معنا برگشت می‌کند که: خلیفه قرار دادن تنها باین منظور است که آن خلیفه و جانشین با تسبیح و حمد و تقدیس زبانی، و وجودیش، نمایانگر خدا باشد، و زندگی زمینی اجازه چنین نمایشی باو نمیدهد، بلکه بر عکس او را بسوی فساد و شر می‌کشاند. </p> <p>از سوی دیگر، وقتی غرض از خلیفه نشاندن در زمین، تسبیح و تقدیس بان معنا که گفتیم حکایت کننده و نمایشگر صفات خدایی تو باشد، از تسبیح و حمد و تقدیس خود ما حاصل است، پس خلیفه‌های تو مائیم، و یا پس ما را خلیفه خودت کن، خلیفه شدن این موجود زمینی چه فایده‌ای برای تو دارد؟. </p> <p>خدای تعالی در رد این سخن ملائکه فرمود: <span class="aya" rel="2_30-31" data-words="29-38">إنی أعلم ما لا تعلمون، و علم آدم الأسماء کلها،</span>. </p> <p>زمینه و سیاق کلام بدو نکته اشاره دارد، اول اینکه منظور از خلافت نامبرده جانشینی خدا در زمین بوده، نه اینکه انسان جانشین ساکنان قبلی زمین شوند، که در آن ایام منقرض شده بودند، و خدا خواسته انسان را جانشین آنها کند، هم چنان که بعضی از مفسرین این احتمال را داده‌اند. </p> <p>برای اینکه جوابی که خدای سبحان بملائکه داده، این است که اسماء را بادم تعلیم داده، و سپس فرموده: حال، ملائکه را از این اسماء خبر بده، و این پاسخ با احتمال نامبرده هیچ تناسبی ندارد. </p> <p>و بنا بر این، پس دیگر خلافت نامبرده اختصاصی بشخص آدم ع ندارد، بلکه فرزندان او نیز در این مقام با او مشترکند، آن وقت معنای تعلیم اسماء، این میشود: که خدای تعالی این علم را در انسان‌ها بودیعه سپرده، بطوری که آثار آن ودیعه، بتدریج و بطور دائم، از این نوع موجود سر بزند، هر وقت بطریق آن بیفتد و هدایت شود، بتواند آن ودیعه را از قوه بفعل در آورد. </p> <h3> <span class="title" rel="2_30 2_31 2_32 2_33">عمومیت خلافت انسان و اینکه منظور از خلاف در آیه جانشینی خدا در زمین است</span> </h3> <p> دلیل و مؤید این عمومیت خلافت، آیه:  <span class="aya" rel="7_69" data-words="15-21">إذ جعلکم خلفاء من بعد قوم نوح</span>، که شما را بعد از<code class="page" rel="1,179"/> قوم نوح خلیفه‌ها کرد،<span class="footnote" rel="1" title="سوره اعراف آیه ۶۹">*</span> و آیه:  <span class="aya" rel="10_14" data-words="1-5">ثم جعلناکم خلائف فی الأرض</span>، و سپس شما را خلیفه‌ها در زمین کردیم،<span class="footnote" rel="2" title="سوره یونس آیه ۱۴">*</span> و آیه:  <span class="aya" rel="27_62" data-words="9-12">و یجعلکم خلفاء الأرض</span>، و شما را خلیفه‌ها در زمین کند<span class="footnote" rel="3" title="سوره نمل آیه ۶۲">*</span> میباشد. </p> <h3> <span class="title" rel="2_31 2_30 2_32 2_33">نداشتن ملائکه شایستگی خلافت را</span> </h3> <p> نکته دوم این است که خدای سبحان در پاسخ و رد پیشنهاد ملائکه، مسئله فساد در زمین و خونریزی در آن را، از خلیفه زمینی نفی نکرد، و نفرمود: که نه، خلیفه‌ای که من در زمین میگذارم خونریزی نخواهند کرد، و فساد نخواهند انگیخت، و نیز دعوی ملائکه را مبنی بر اینکه ما تسبیح و تقدیس تو می‌کنیم انکار نکرد، بلکه آنان را بر دعوی خود تقریر و تصدیق کرد. </p> <p>در عوض مطلب دیگری عنوان نمود، و آن این بود که در این میان مصلحتی هست، که ملائکه قادر بر ایفاء آن نیستند، و نمیتوانند آن را تحمل کنند، ولی این خلیفه زمینی قادر بر تحمل و ایفای آن هست، آری انسان از خدای سبحان کمالاتی را نمایش میدهد، و اسراری را تحمل می‌کند، که در وسع و طاقت ملائکه نیست. </p> <p>این مصلحت بسیار ارزنده و بزرگ است، بطوری که مفسده فساد و سفک دماء را جبران می‌کند، ابتداء در پاسخ ملائکه فرمود:  من میدانم آنچه را که شما نمیدانید، و در نوبت دوم، بجای آن جواب، اینطور جواب میدهد: که آیا بشما نگفتم من غیب آسمانها و زمین را بهتر میدانم؟ و مراد از غیب، همان اسماء است، نه علم آدم بان اسماء، چون ملائکه اصلا اطلاعی نداشتند از اینکه در این میان اسمایی هست، که آنان علم بدان ندارند، ملائکه این را نمیدانستند، نه اینکه از وجود اسماء اطلاع داشته، و از علم آدم بانها بی اطلاع بوده‌اند، و گر نه جا نداشت خدای تعالی از ایشان از اسماء بپرسد، و این خود روشن است، که سؤال نامبرده بخاطر این بوده که ملائکه از وجود اسماء بی خبر بوده‌اند. </p> <p>و گر نه حق مقام، این بود که باین مقدار اکتفاء کند، که بادم بفرماید:  ملائکه را از اسماء آنان خبر بده، تا متوجه شوند که آدم علم بانها را دارد، نه اینکه از ملائکه بپرسد که اسماء چیست؟ پس این سیاق بما می‌فهماند: که ملائکه ادعای شایستگی برای مقام خلافت کرده، و اذعان کردند به اینکه آدم این شایستگی را ندارد، و چون لازمه این مقام آنست که خلیفه اسماء را بداند، خدای تعالی از ملائکه از اسماء پرسید، و آنها اظهار بی اطلاعی کردند، و چون از آدم پرسید، و جواب داد باین وسیله لیاقت آدم برای حیازت این مقام، و عدم لیاقت فرشتگان ثابت گردید. </p> <p>نکته دیگر که در اینجا هست اینست که، خدای سبحان دنباله سؤال خود، این جمله را اضافه فرمود  <span class="aya" rel="2_31" data-words="14-16">إن کنتم صادقین</span>، اگر راستگو هستید، و این جمله اشعار دارد بر اینکه ادعای ملائکه       <code class="page" rel="1,180"/> ادعای صحیحی نبوده، چون چیزی را ادعا کرده‌اند که لازمه‌اش داشتن علم است. </p> <h3> <span class="title" rel="2_31 2_33 2_32 2_30">مراد از علم به اسماء و اینکه مسمیات، حقائق و موجودات خارجی و دارای حیات و علم بوده‌اند</span> </h3> <p> <span class="aya" rel="2_31" data-words="1-7">و علم آدم الأسماء کلها، ثم عرضهم</span> الخ، این جمله اشعار دارد بر اینکه اسماء نامبرده، و یا مسماهای آنها موجوداتی زنده و دارای عقل بوده‌اند، که در پس پرده غیب قرار داشته‌اند، و بهمین جهت علم بانها غیر آن نحوه علمی است که ما باسماء موجودات داریم، چون اگر از سنخ علم ما بود، باید بعد از آنکه آدم بملائکه خبر از آن اسماء داد، ملائکه هم مثل آدم دانای بان اسماء شده باشند، و در داشتن آن علم با او مساوی باشند، برای اینکه هر چند در اینصورت آدم بانان تعلیم داده، ولی خود آدم هم بتعلیم خدا آن را آموخته بود. پس دیگر نباید آدم اشرف از ملائکه باشد، و اصولا نباید احترام بیشتری داشته باشد، و خدا او را بیشتر گرامی بدارد، و ای بسا ملائکه از آدم برتری و شرافت بیشتری میداشتند. </p> <p>و نیز اگر علم نامبرده از سنخ علم ما بود، نباید ملائکه بصرف اینکه آدم علم باسماء دارد قانع شده باشند، و استدلالشان باطل شود، آخر در ابطال حجت ملائکه این چه استدلالی است؟ که خدا بیک انسان مثلا علم لغت بیاموزد، و آن گاه وی را برخ ملائکه مکرم خود بکشد، و بوجود او مباهات کند، و او را بر ملائکه برتری دهد، با اینکه ملائکه آن قدر در بندگی او پیش رفته‌اند که،  <span class="aya" rel="21_27" data-words="1-7">لا یسبقونه بالقول و هم بأمره یعملون</span>، از سخن خدا پیشی نمی‌گیرند، و بامر او عمل می‌کنند،<span class="footnote" rel="1" title="سوره انبیاء آیه ۲۷">*</span> آن گاه باین بندگان پاک خود بفرماید: که این انسان جانشین من و قابل کرامت من هست، و شما نیستید؟ آن گاه اضافه کند که اگر قبول ندارید، و اگر راست می‌گویید که شایسته مقام خلافتید، و یا اگر در خواست این مقام را می‌کنید، مرا از لغت‌ها و واژه‌هایی که بعدها انسانها برای خود وضع می‌کنند، تا بوسیله آن یکدیگر را از منویات خود آگاه سازند، خبر دهید. </p> <p>علاوه بر اینکه اصلا شرافت علم لغت مگر جز برای این است که از راه لغت، هر شنونده‌ای بمقصد درونی و قلبی گوینده پی ببرد؟ و ملائکه بدون احتیاج بلغت و تکلم، و بدون هیچ واسطه‌ای اسرار قلبی هر کسی را میدانند، پس ملائکه یک کمالی ما فوق کمال تکلم دارند. </p> <p>و سخن کوتاه آنکه معلوم میشود آنچه آدم از خدا گرفت، و آن علمی که خدا بوی آموخت، غیر آن علمی بود که ملائکه از آدم آموختند، علمی که برای آدم دست داد، حقیقت علم باسماء بود، که فرا گرفتن آن برای آدم ممکن بود، و برای ملائکه ممکن نبود، و آدم اگر مستحق و لایق خلافت خدایی شد، بخاطر همین علم باسماء بوده، نه بخاطر خبر دادن از آن، و گر نه بعد از خبر دادنش، ملائکه هم مانند او با خبر شدند، دیگر جا نداشت که باز هم بگویند: ما علمی نداریم،   <code class="page" rel="1,181"/> <span class="aya" rel="2_32" data-words="2-8">سبحانک لا علم لنا، إلا ما علمتنا</span>، منزهی تو، ما جز آنچه تو تعلیممان داده‌ای چیزی نمی‌دانیم. </p> <p>پس از آنچه گذشت روشن شد، که علم باسماء آن مسمیات، باید طوری بوده باشد که از حقایق و اعیان وجودهای آنها کشف کند، نه صرف نامها، که اهل هر زبانی برای هر چیزی می‌گذارند، پس معلوم شد که آن مسمیات و نامیده‌ها که برای آدم معلوم شد، حقایقی و موجوداتی خارجی بوده‌اند، نه چون مفاهیم که ظرف وجودشان تنها ذهن است، و نیز موجوداتی بوده‌اند که در پس پرده غیب، یعنی غیب آسمانها و زمین نهان بوده‌اند، و عالم شدن بان موجودات غیبی، یعنی آن طوریکه هستند، از یک سو تنها برای موجود زمینی ممکن بوده، نه فرشتگان آسمانی، و از سوی دیگر آن علم در خلافت الهیه دخالت داشته است. کلمه اسماء در جمله‌ <span class="aya" rel="2_31" data-words="1-5">و علم آدم الأسماء کلها</span> الخ، از نظر ادبیات، جمعی است که الف و لام بر سرش در آمده، و چنین جمعی به تصریح اهل ادب افاده عموم می‌کند، علاوه بر اینکه خود آیه شریفه با کلمه کلها، همه‌اش این عمومیت را تاکید کرده. </p> <p>در نتیجه مراد بان، تمامی اسمایی خواهد بود که ممکن است نام یک مسما واقع بشود، چون در کلام، نه قیدی آمده، و نه عهدی، تا بگوئیم مراد، آن اسماء معهود است. </p> <p>از سوی دیگر کلمه:  عرضهم، ایشان را بر ملائکه عرضه کرد، دلالت می‌کند بر اینکه هر یک از آن اسماء یعنی مسمای بان اسماء، موجودی دارای حیاة و علم بوده‌اند، و در عین اینکه علم و حیاة داشته‌اند، در پس حجاب غیب، یعنی غیب آسمانها و زمین قرار داشته‌اند. </p> <p>گو اینکه اضافه غیب به آسمانها و زمین، ممکن است در بعضی موارد اضافه تبعیضی باشد، و لکن از آنجا که مقام آیه شریفه مقام اظهار تمام قدرت خدای تعالی، و تمامیت احاطه او، و عجز ملائکه، و نقص ایشان است، لذا لازم است بگوئیم اضافه نامبرده مانند اضافه در جمله خانه زید- اضافه ملکی باشد. </p> <p>در نتیجه می‌رساند: که اسماء نامبرده اموری بوده‌اند که از همه آسمانها و زمین غایب بوده، و بکلی از محیط کون و وجود بیرون بوده‌اند. </p> <p>وقتی این جهات نامبرده را در نظر بگیریم، یعنی عمومیت اسماء را، و اینکه مسماهای بان اسماء دارای زندگی و علم بوده‌اند، و اینکه در غیب آسمانها و زمین قرار داشته‌اند، آن وقت با کمال وضوح و روشنی همان مطلبی از آیات مورد بحث استفاده می‌شود، که آیه:  <span class="aya" rel="15_21" data-words="1-13">و إن من شیء إلا عندنا خزائنه، و ما ننزله إلا بقدر معلوم</span>، هیچ چیز نیست مگر آنکه نزد ما خزینه‌های آن هست، و ما از آن خزینه‌ها نازل نمی‌کنیم، مگر باندازه معلوم<span class="footnote" rel="1" title="سوره حجر آیه ۲۱">*</span>، در صدد بیان آنست. </p> <p>   <code class="page" rel="1,182"/> چون خدای سبحان در این آیه خبر میدهد به اینکه آنچه از موجودات که کلمه شی‌ء-چیز بر آن اطلاق بشود، و در وهم و تصور در آید، نزد خدا از آن چیز خزینه‌هایی انباشته است، که نزد او باقی هستند، و تمام شدنی برایشان نیست، و بهیچ مقیاسی هم قابل سنجش، و بهیچ حدی قابل تحدید نیستند، و سنجش و تحدید را در مقام و مرتبه انزال و خلقت می‌پذیرند، و کثرتی هم که در این خزینه‌ها هست، از جنس کثرت عددی نیست، چون کثرت عددی ملازم با تقدیر و تحدید است، بلکه کثرت آنها از جهت مرتبه و درجه است، و بزودی انشاء اللَّه در سوره حجر در تفسیر آیه نامبرده کلامی دیگر خواهد آمد. </p> <p>پس حاصل کلام این شد: که این موجودات زنده و عاقلی که خدا بر ملائکه عرضه کرد، موجوداتی عالی و محفوظ نزد خدا بودند، که در پس حجاب‌های غیب محجوب بودند، و خداوند با خیر و برکت آنها هر اسمی را که نازل کرد، در عالم نازل کرد، و هر چه که در آسمانها و زمین هست از نور و بهای آنها مشتق شده است، و آن موجودات با اینکه بسیار و متعددند، در عین حال تعدد عددی ندارند، و اینطور نیستند که اشخاص آنها با هم متفاوت باشند، بلکه کثرت و تعدد آنها از باب مرتبه و درجه است، و نزول اسم از ناحیه آنها نیز باین نحو نزول است. </p> <p> <span class="aya" rel="2_33" data-words="20-27">و أعلم ما تبدون و ما کنتم تکتمون</span> آنچه ملائکه اظهار بدارند، و آنچه پنهان کنند، دو قسم از غیب نسبی است، یعنی بعضی از غیب‌های آسمانها و زمین است، و بهمین جهت در مقابل آن جمله: <span class="aya" rel="2_33" data-words="15-19">أعلم غیب السماوات و الأرض</span> قرار گرفت، تا شامل هر دو قسم غیب یعنی غیب داخل در عالم ارضی و سماوی، و غیب خارج از آن بشود. </p> <h3> <span class="title" rel="2_30 2_33 2_31 2_32">ابلیس قبل از بوجود آمدن صحنه خلقت آدم کافر بوده</span> </h3> <p> تقید جمله:  کنتم تکتمون بقید کنتم، باین معنا اشعار دارد: که در این میان در خصوص آدم و خلافت او، اسراری مکتوم و پنهان بوده، و ممکن است این معنا را از آیه بعدی هم، که می‌فرماید: <span class="aya" rel="2_34" data-words="7-16">فسجدوا إلا إبلیس، أبی و استکبر و کان من الکافرین</span><span class="footnote" rel="1" title="سوره بقره آیه ۳۴">*</span>، استفاده کرد. </p> <p>چون از این جمله بر می‌آید که ابلیس قبل از بوجود آمدن صحنه خلقت آدم، و سجده ملائکه، کافر بوده چون فرموده‌ <span class="aya" rel="2_34" data-words="14-16">کان من الکافرین</span>، از کافرین بود و سجده نکردنش، و مخالفت ظاهریش، ناشی از مخالفتی بوده که در باطن، مکتوم داشته. </p> <p>و از همین جا روشن میشود که سجده ملائکه، و امتناع ابلیس از آن، یک واقعه‌ای بوده که در فاصله فرمایش خدا: <span class="aya" rel="2_30" data-words="29-33">إنی أعلم ما لا تعلمون</span>، و بین فرمایش دیگرش: <span class="aya" rel="2_33" data-words="21-27">أعلم ما تبدون و ما کنتم تکتمون</span> الخ، واقع شده و نیز از آن استفاده میشود که بخاطر چه سری جمله: <span class="aya" rel="2_30" data-words="29-33">إنی أعلم ما لا تعلمون</span> الخ، را بار دوم مبدل کرد بجمله: <span class="aya" rel="2_33" data-words="14-19">إنی أعلم غیب السماوات و الأرض</span>. </p> <h3>بحث روایتی‌ <span class="title" rel="2_30 2_33 2_31 2_32"> شامل روایاتی در باره قصه آدم <em>ع</em> </span> </h3> <p> در تفسیر عیاشی از امام صادق ع روایت کرده که فرمود: اگر ملائکه موجودات زمینی را قبلا ندیده بودند، که خونریزی کردند، از کجا گفتند <span class="aya" rel="2_30" data-words="12-20">أ تجعل فیها من یفسد فیها و یسفک الدماء؟</span><span class="footnote" rel="1" title="عیاشی ج ۱ ص ۲۹ ح ۴">*</span>. </p> <p>مؤلف: ممکن است این فرمایش امام اشاره باشد، بدورانی که قبل از دوران بنی آدم در زمین گذشته، هم چنان که اخباری نیز در این باره رسیده است، و این با بیان ما که گفتیم: ملائکه مسئله خونریزی و فساد را از کلام خدای تعالی: <span class="aya" rel="2_30" data-words="6-10">إنی جاعل فی الأرض خلیفة</span> الخ فهمیدند. منافات ندارد، بلکه اصولا اگر بیان ما در نظر گرفته نشود، کلام ملائکه قیاسی مذموم میشود نظیر قیاسی که ابلیس کرد،  چون صرف اینکه در دوران قبل موجوداتی چنین و چنان کردند، دلیل نمیشود بر اینکه موجودی دیگر نیز آن چنان باشد. </p> <p>و نیز در تفسیر عیاشی از آن جناب روایت شده که زراره گفت: وارد بر حضرت ابی جعفر امام باقر ع شدم، فرمود: از اخبار شیعه چه چیزهایی داری؟ عرضه داشتم: نزد من از احادیث شیعه مقدار زیادی هست، و من میخواستم آتشی بیفروزم، و همه را در آتش بسوزانم، فرمود: آنها را پنهان کن، تا آنچه را بنظرت درست نمی‌آید فراموش کنی، در اینجا بیاد احادیث مربوط بادم افتادم، امام باقر ع فرمود: ملائکه چه اطلاعی از خلقت آدم داشتند، که گفتند: <span class="aya" rel="2_30" data-words="12-20">أ تجعل فیها من یفسد فیها و یسفک الدماء</span>.<span class="footnote" rel="2" title="عیاشی ج ۱ ص ۳۲ ح ۹">*</span> زراره سپس اضافه کرد: که امام صادق ع هر وقت گفتگو از مسئله آدم بمیان می‌آمد، می‌فرمود: این جریان ردی است بر قدریه، که منکر قدر هستند، چون می‌رساند سرنوشت انسان قبل از هستیش معین شده، آن گاه امام صادق ع فرمود: آدم در آسمان از میانه فرشتگان رفیقی داشت، بعد از آنکه از آسمان بزمین هبوط کرد، آن رفیق آسمانیش از فراق وی ناراحت شد، و نزد خدا شکایت کرد، اجازه خواست تا بزمین هبوط کند، و احوالی از رفیقش بپرسد، خدای تعالی باو اجازه داد، فرشته هبوط کرد، و آدم را دید، که در بیابانی خشک و بدون گیاه نشسته، همین که رفیق آسمانیش را دید،  از شدت دلتنگی دست بسر گذاشت، و فریادی اندوه بار بزد. </p> <p>امام صادق ع می‌فرمود: میگویند: آدم این فریاد خود را بگوش همه خلق رسانید،     <code class="page" rel="1,184"/> البته این است که همه فضا را با فریاد خود پر کرد، و خلاصه منظور از خلق انسانها نیستند چون آن روز غیر از آدم انسانی دیگر نبود، فرشته چون این اندوه آدم بدید، گفت: ای آدم گویا پروردگارت را نافرمانی کردی، و خود را دچار بلائی کرده‌ای، که تاب تحملش را نداری، هیچ میدانی که خدای تعالی در باره تو بما چه گفت؟ و ما در پاسخ چه گفتیم؟ آدم گفت: نه، هیچ اطلاعی ندارم، رفیقش گفت خدا فرمود: <span class="aya" rel="2_30" data-words="6-10">إنی جاعل فی الأرض خلیفة</span> الخ، و ما گفتیم: <span class="aya" rel="2_30" data-words="12-20">أ تجعل فیها من یفسد فیها و یسفک الدماء</span>؟ و معلوم میشود که خدا تو را برای این آفریده، که در زمین باشی، با این حال آیا توقع داری که هنوز در آسمان باشی؟ آن گاه امام صادق سه بار فرمود: بخدا سوگند آدم با این مژده تسلیت یافت.<span class="footnote" rel="1" title="تفسیر عیاشی ج ۱ ص ۳۲ ح ۱۰">*</span> مؤلف: از این روایت بر می‌آید که بهشت آدم که در آنجا خلق شد، و از آنجا هبوط کرد، در آسمان بوده، و بزودی روایاتی دیگر نیز می‌آید، که مؤید این معنا است. </p> <p>و نیز در همان تفسیر از ابی العباس از امام صادق ع روایت کرده که گفت: از آن جناب از آیه: <span class="aya" rel="2_31" data-words="1-5">و علم آدم الأسماء کلها</span> الخ پرسیدم، که آن اسماء چه بوده؟ فرمود: اسامی دواها و گیاهان و درختان و کوه‌های زمین بود.<span class="footnote" rel="2" title="تفسیر عیاشی ج ۱ ص ۳۲ ح ۱۱">*</span> و نیز در همان تفسیر از داود بن سرحان عطار روایت کرده که گفت: نزد امام صادق ع بودم، دستور داد سفره آوردند، و ما غذا خوردیم، سپس دستور داد طشت و دستسنان لگن با حوله را، آوردند عرضه داشتم: فدایت شوم منظور از اسماء در آیه‌ <span class="aya" rel="2_31" data-words="1-4">و علم آدم الأسماء</span> الخ چیست؟ آیا همین طشت و دست سنان نیز از آن اسماء است؟ حضرت فرمود: دره‌ها و تنگه‌ها و بیابانها از آنست، و با دست خود اشاره به پستیها و بلندیها کرد.<span class="footnote" rel="3" title="تفسیر عیاشی ج ۱ ص ۳۳ ح ۱۳">*</span> و در کتاب معانی از امام صادق ع روایت کرده که فرمود: خدای عز و جل اسامی حجت‌های خود همگی را بادم بیاموخت، آن گاه آنان را که در آن روز ارواحی بودند بر ملائکه عرضه کرد، و بملائکه فرمود: مرا از اسامی این حجت‌ها خبر دهید، اگر راست می‌گویید، که بخاطر تسبیح و تقدیستان از آدم سزاوارتر بخلافت در زمین هستید، ملائکه گفتند: <span class="aya" rel="2_32" data-words="2-12">سبحانک لا علم لنا إلا ما علمتنا إنک أنت العلیم الحکیم</span>، منزهی تو، ما جز آنچه تو بما تعلیم کرده‌ای علمی نداریم، که تنها تویی دانای حکیم، آن گاه خدای تعالی بادم فرمود: ای آدم‌ <span class="aya" rel="2_33" data-words="4-5">أنبئهم بأسمائهم</span>، تو ملائکه را باسماء آنان خبر ده، <span class="aya" rel="2_33" data-words="6-8">فلما أنبأهم بأسمائهم</span> پس همین که آدم ملائکه را از اسماء آنان خبر داد، ملائکه بمنزلت عظیمی که حجت‌های خدا نزد خدا دارند پی بردند، و فهمیدند که آنان سزاوارترند بخلافت تا       <code class="page" rel="1,185"/> ایشان، و آن حجت‌هایند که میتوانند جانشین خدا در زمین، و حجت‌های او بر خلق باشند، آن گاه حجت‌ها را از نظر ملائکه پنهان کرد، و ایشان را وادار کرد که تا با ولایت و محبت آن حجت‌ها وی را عبادت کنند، و بایشان فرمود: <span class="aya" rel="2_33" data-words="10-27">أ لم أقل لکم إنی أعلم غیب السماوات و الأرض؟ و أعلم ما تبدون و ما کنتم تکتمون؟</span>.<span class="footnote" rel="1" title="اکمال الدین ج ۱ ص ۱۳">*</span> مؤلف: خواننده عزیز با مراجعه به بیانی که گذشت، متوجه میشود که این روایات چه معنا میدهد، و اینکه میان اینها و روایات قبل از اینها منافاتی نیست، چون در گذشته گذشت که آیه: <span class="aya" rel="15_21" data-words="1-7">و إن من شیء إلا عندنا خزائنه</span><span class="footnote" rel="2" title="سوره الحجر آیه ۲۱">*</span> الخ، این معنا را دست میدهد: که هیچ چیز نیست مگر آنکه در خزینه‌های غیب وجود دارد، و آنچه الان در دسترس ما هست با نزول از آنجا باین صورت در آمده‌اند، و هر اسمی که در مقابل معنا و مسمائی از این مسمیات اسم هست برای همین مسما در خزائن غیب نیز هست. پس در نتیجه هیچ فرقی نیست بین اینکه گفته شود: خدا آنچه در خزائن غیب هست، یعنی غیب آسمانها و زمین را بادم تعلیم داد، و بین اینکه گفته شود: خداوند اسم همه چیز را که باز غیب آسمانها و زمین است بادم بیاموخت، چون روشن است که نتیجه هر دو یکی است. </p> <p>و مناسب این مقام آنست که یک عده از اخبار طینت را که مؤید بیان ما است در اینجا بیاوریم، و لذا ما حدیثی را که مرحوم مجلسی در بحار آورده در اینجا نقل می‌کنیم، وی از جابر بن عبد اللَّه روایت می‌کند که گفت برسولخدا ص عرضه داشتم: اولین چیزی که خدا خلق کرد، چه بود؟ فرمود: ای جابر نور پیغمبرت بود، که خدا اول آن را آفرید، و سپس از او هر چیز دیگری را خلق کرد، آن گاه آن را در پیش روی خود در مقام قربش نگه داشت، و خدا میداند چه مدت نگه داشت، آن گاه آن نور را چند قسم کرد، عرش را از یک قسم آن، و کرسی را از یک قسمش، و حاملان عرش و سکنه کرسی را از یک قسمش بیافرید، و قسم چهارم را در مقام حب آن مقدار که خود میداند نگه داشت، و سپس همان را چند قسم کرد، قلم را از قسمی، و لوح را از قسمی، و بهشت را از قسمی دیگرش بیافرید، و قسم چهارم را آن قدر که خود میداند در مقام خوف نگه داشت، باز همان را اجزایی کرد، و ملائکه را از جزئی، و آفتاب را از جزئی، و ماه را از جزئی بیافرید، و قسم چهارم را آن قدر که خود میداند در مقام رجاء نگه داشت، و سپس همان را اجزایی کرد، عقل را از جزئی، و علم و حلم را از جزئی، و عصمت و توفیق را از جزئی بیافرید، و باز قسم چهارمش را آن قدر که خود میداند در مقام حیاء نگه داشت. </p> <p>     <code class="page" rel="1,186"/> و سپس با دید هیبت بان قسم از نور من که باقی مانده بود نظر افکند، و آن نور شروع کرد به نور باریدن، و در نتیجه صد و بیست و چهار هزار قطره نور از او جدا شد، که خدا از هر قطره‌ای روح پیغمبری و رسولی را بیافرید، و سپس آن ارواح شروع کردند به دم زدن، و خدا از دم آنها ارواح اولیاء، و شهداء و صالحین، را بیافرید.<span class="footnote" rel="1" title="بحار الانوار">*</span> مؤلف: اخبار در این معانی بسیار زیاد است، و خواننده گرامی اگر با نظر دقت و تامل در آنها بنگرد، خواهد دید که همه شواهدی هستند بر بیان گذشته ما، و انشاء اللَّه بزودی بحثی در پیرامون بعضی از آنها خواهد آمد، تنها چیزی که عجالتا در اینجا لازم است سفارش کنم، این است که زنهار وقتی باین اخبار بر میخوری، باید در نظر داشته باشی که بآثاری از معادن علم و منابع حکمت بر خورده‌ای، فوری مگو که اینها از جعلیات صوفی مآبان، و اوهام خرافه‌پرستان است، برای اینکه برای عالم خلقت اسراری است، که اینک می‌بینیم طبقاتی از اقوام مختلف انسانی هنوز هم که هنوز است لحظه‌ای از جستجو و بحث پیرامون اسرار خلقت نمی‌آسایند، هم چنان که از روز نخست که بشر در زمین منتشر گردید، هر مجهولی که برایش کشف شد، پی بمجهولهای بسیاری دیگر برد، با اینکه همه بحثها که تا کنون پی گیری شده، در چار دیواری عالم طبیعت بوده، که پست‌ترین و تنگ‌ترین عوالم است. این کجا و عالم ما ورای طبیعت کجا؟ که عوالم نور و وسعت است. </p> 
