<h3 class="ayas">سوره الأحقاف آیه‌های ۲۹ تا ۳۵</h3><code class="section" rel="46_29-35"/><h3>ترجمه آیات</h3> <p> <span class="trans" rel="46_29">و به یاد آر آن زمان را که عده‌ای از افراد جن را بسوی تو متوجه کردیم تا صدای تلاوت قرآن را بشنوند همین که در آن مجلس حاضر شدند به یکدیگر گفتند: خاموش باشید ببینیم چه می‌گوید و چون تمام شد به سوی قوم خود برگشتند و به انذار آنان پرداختند.  «۲۹» </span><span class="trans" rel="46_30">خطاب به قوم خود گفتند: ما کتابی را به گوش خود شنیدیم که بعد از حضرت موسی نازل شده و<code class="page" rel="18,328"/> کتب آسمانی قبل را تصدیق می‌نماید و به سوی حق و طریق مستقیم هدایت می‌کند.  «۳۰» </span><span class="trans" rel="46_31">ای قوم ما دعوت این داعی به سوی خدا را بپذیرید و به وی ایمان آورید تا خداوند گناهانتان را بیامرزد و از عذابی دردناک پناهتان دهد.  «۳۱» </span><span class="trans" rel="46_32">و بدانید که اگر کسی دعوت داعی به سوی خدا را اجابت نکند نمی‌تواند خدای را در زمین عاجز کند و به جز خدا هیچ ولی و سرپرستی ندارد و چنین کسانی در ضلالتی آشکارند.  «۳۲» </span><span class="trans" rel="46_33">آیا فکر نمی‌کنند خدایی که آسمانها و زمین را بیافرید و در خلقت آنها خسته نشد می‌تواند مردگان را زنده کند؟ بله می‌تواند، چون او به هر چیزی قادر است.  «۳۳» </span><span class="trans" rel="46_34">و روزی که کفار بر آتش عرضه می‌شوند (به ایشان گفته می‌شود) آیا این که می‌بینید وعده‌اش حق نبود؟ می‌گویند بله به پروردگارمان سوگند. خطاب می‌رسد پس بچشید عذاب را به کیفر کفری که می‌ورزیدید.  «۳۴» </span><span class="trans" rel="46_35">پس تو (ای پیامبر) در برابر تکذیب قومت صبر کن آن چنان که پیامبران اولوا العزم صبر کردند و در نفرین آنان عجله مکن برای اینکه آن قدر وعده خدا نزدیک است که وقتی می‌رسد به نظرشان می‌آید که گویا بیش از یک ساعت از روز در دنیا نزیسته‌اند، و این قرآن بلاغ است، و آیا به جز مردم تبهکار کسی هلاک می‌شود؟.  «۳۵» </span></p>           <h3>بیان آیات</h3> <p> این آیات داستان دومی را بعد از داستان قوم عاد بیان می‌کند تا امت اسلام از آن عبرت گیرد، اگر بگیرد. و در این آیات به مشرکین طعنه می‌زند که چگونه به آن جناب و به کتابی که بر او نازل شده کفر ورزیدند با اینکه کتاب مزبور به زبان خود آنان نازل شده، و خوب می‌دانند آیتی معجزه است، و با این حال آن را از نوع کتابهای بشری معرفی می‌کنند، و به آن کتابها تشبیه می‌نمایند، و با اینکه جن وقتی بدان گوش فرا دادند ایمان آوردند، و به سوی قوم خود برگشتند تا آنان را هم انذار کنند. </p> <h3> <span class="title" rel="46_29 46_30 46_31 46_32 46_33 46_34 46_35">بیان آیاتی که استماع قرآن به وسیله عده‌ای از جن و بازگشتشان بسوی جنیان و دعوت کردنشان بسوی پیامبر اسلام (ص) را حکایت می‌کند</span> </h3> <p> <span class="aya" rel="46_29" data-words="1-9">و إذ صرفنا إلیک نفرا من الجن یستمعون القرآن...</span> <span class="phrase">کلمه <em rel="fa_46_29_3-3" data-sentence="5:109">صرف</em> که فعل <em rel="fa_46_29_3-3" data-sentence="66:87">صرفنا</em> ماضی آن است به معنای برگرداندن چیزی از حالی به حالی دیگر، یا از جایی به جایی دیگر است.</span> و <span class="phrase">کلمه <em rel="fa_46_29_5-5" data-sentence="5:369">نفر</em> -به طوری که راغب گفته<span class="footnote" rel="1" title="مفردات راغب، ماده &lt;em&gt;نفر&lt;/em&gt; ">*</span> -به معنای عده‌ای از رجال است که کوچ کردن برایشان ممکن باشد، و این کلمه اسم   <code class="page" rel="18,329"/> جمع است که بر بالاتر از سه مرد یا زن اطلاق می‌شود، چه از جنس آدمی باشند، و چه از جنس جن، هم چنان که در آیه مورد بحث در جن استعمال شده است.</span> و <span class="phrase">جمله <em>یستمعون القران</em> صفت است برای کلمه <em rel="fa_46_29_5-5" data-sentence="47:117">نفر</em> و معنای آیه چنین است: به یاد آر آن زمان را که ما عده‌ای از جن را متوجه به سوی تو کردیم، عده‌ای که می‌شنیدند قرآن را.</span> </p> <p> <span class="aya" rel="46_29" data-words="10-13">فلما حضروه قالوا أنصتوا</span> -ضمیر در <span class="aya" rel="46_29" data-words="11-11">حضروه</span> به قرآن برمی‌گردد، البته قرآن به معنای حدثی، یعنی قرائت قرآن. و کلمه <em>انصات</em> که مصدر <span class="aya" rel="46_29" data-words="13-13">أنصتوا</span> است به معنای سکوت برای گوش دادن است. و معنای جمله این است که: وقتی حاضر شدند در جایی که قرآن تلاوت می‌شد، به یکدیگر گفتند: ساکت باشید تا آن طور که باید خوب بشنویم. </p> <p> <span class="aya" rel="46_29" data-words="14-19">فلما قضی ولوا إلی قومهم منذرین</span> <span class="phrase">-ضمیر در <em rel="fa_46_29_15-15" data-sentence="9:45">قضی</em> به قرآن برمی‌گردد، البته به اعتبار قرائت آن.</span> و <em>تولیه</em> که مصدر <em>ولوا</em> است به معنای برگشتن است. و <span class="phrase">کلمه  <em rel="fa_46_29_19-19" data-sentence="6:43">منذرین</em> حال از ضمیر جمع در کلمه <em>ولوا</em> است.</span> و معنایش این است که: وقتی قرائت قرآن تمام شد و پیامبر از آن فارغ گشت به سوی قوم خود برگشتند، در حالی که بیم‌رسان ایشان از عذاب خدا بودند. </p> <p><code class="aya" rel="46_30"/> <span class="aya" rel="46_30" data-words="1-14">قالوا یا قومنا إنا سمعنا کتابا أنزل من بعد موسی مصدقا لما بین یدیه...</span> این جمله حکایت دعوت جنیان است در برابر قومشان که ایشان را به اسلام می‌خواندند و انذار می‌کردند. و مراد از کتاب نازل بعد از موسی، قرآن کریم است، و این کلام اشعار و بلکه دلالت دارد بر این که جنیان مذکور مؤمن به دین موسی (ع) و کتاب آن جناب بوده‌اند. و مراد از اینکه فرمود: <span class="aya" rel="46_30" data-words="11-14">مصدقا لما بین یدیه</span> این است که قرآن، تورات و یا همه کتابهای قبل را تصدیق می‌کند. </p> <p> <span class="aya" rel="46_30" data-words="15-21">یهدی إلی الحق و إلی طریق مستقیم</span> -یعنی کتاب آسمانی قرآن پیروان خود را به سوی صراط حق و طریق مستقیم هدایت می‌کند. رهروان این طریقه از حق منحرف نمی‌شوند، نه در عقائد و نه در عمل. </p> <p><code class="aya" rel="46_31"/> <span class="aya" rel="46_31" data-words="1-17">یا قومنا أجیبوا داعی الله و آمنوا به یغفر لکم من ذنوبکم و یجرکم من عذاب ألیم</span> منظور از <span class="aya" rel="46_31" data-words="4-5">داعی الله</span> رسول خدا (ص) است، هم چنان که در جای دیگر قرآن فرموده: <span class="aya" rel="12_108" data-words="1-8">قل هذه سبیلی أدعوا إلی الله علی بصیرة</span><span class="footnote" rel="1" title="بگو این راه من است که با بصیرت به سوی خدا دعوت می‌کنم سوره یوسف، آیه ۱۰۸">*</span>. ولی بعضی<span class="footnote" rel="2" title="تفسیر روح المعانی، ج ۲۶ ص ۳۲">*</span> گفته‌اند     <code class="page" rel="18,330"/> مراد از آن همان آیاتی است که از قرآن شنیدند، ولی این احتمال بعید است. </p> <p>و ظاهرا کلمه <em>من</em> در جمله‌ <span class="aya" rel="46_31" data-words="11-12">من ذنوبکم</span> برای تبعیض باشد، و منظور این باشد که: ایمان بیاورید تا خدا بعضی از گناهان شما را-یعنی آن گناهانی که قبل از ایمان داشتید-بیامرزد، هم چنان که در جای دیگر قرآن فرموده: <span class="aya" rel="8_38" data-words="4-10">إن ینتهوا یغفر لهم ما قد سلف</span><span class="footnote" rel="1" title="اگر دست بردارند، آنچه در گذشته مرتکب شده‌اند بخشوده می‌شود سوره انفال، آیه ۳۸">*</span>. </p> <p>بعضی<span class="footnote" rel="2" title="تفسیر روح المعانی، ج ۲۶، ص ۳۲">*</span> دیگر گفته‌اند: مراد از این بعض، گناهانی است که تنها جنبه حق اللَّه داشته باشد، و اما آنچه جنبه حقوق الناس دارد بخشوده نمی‌شود، و توبه‌بردار نیست. ولی این تفسیر صحیح نیست چون اسلام همه گناهان قبل را محو می‌کند. </p> <p><code class="aya" rel="46_32"/> <span class="aya" rel="46_32" data-words="1-16">و من لا یجب داعی الله فلیس بمعجز فی الأرض و لیس له من دونه أولیاء...</span> یعنی هر کس ایمان نیاورد به داعی خدا، او نمی‌تواند خدا را در زمین به تنگ آورد، و به غیر از خدا، اولیائی ندارد که یاریش کنند، و در این باب مددش برسانند. و خلاصه کلام اینکه: کسی که داعی خدا را در دعوتش اجابت نکند به خودش ظلم کرده و نمی‌تواند خدا را عاجز کند، نه خودش مستقلا می‌تواند خدا را با این سرکشیها عاجز سازد، و نه به کمک و یاری دیگر اولیاء خود، چون غیر از خدا اولیائی ندارد. و این معنا را با جمله‌ <span class="aya" rel="46_32" data-words="17-20">أولئک فی ضلال مبین</span> تمام کرده است. </p> <p><code class="aya" rel="46_33"/> <span class="aya" rel="46_33" data-words="1-16">أ و لم یروا أن الله الذی خلق السماوات و الأرض و لم یعی بخلقهن بقادر...</span> این آیه و آیه بعدش تا آخر سوره متصل است به ما قبل که می‌فرمود: <span class="aya" rel="46_20" data-words="1-8">و یوم یعرض الذین کفروا علی النار أذهبتم...</span>. و در این آیات مطالبی که در این سوره مربوط به انذار می‌شود تتمیم می‌کند، و چیزی که انذار را تتمیم می‌کند-همانطور که در بیان گذشته گفتیم-مساله معاد و رجوع به خداست. </p> <p>و مراد از دیدن در جمله‌ <span class="aya" rel="46_33" data-words="1-4">أ و لم یروا</span> علم با بصیرت است. و <span class="phrase">مصدر <em>عی</em> که کلمه  <em rel="fa_46_33_13-13" data-sentence="26:182">یعی</em> از آن مشتق است، به معنای ناتوانی و تعب است، و البته به طوری که گفته‌اند<span class="footnote" rel="3" title="تفسیر روح المعانی، ج ۲۶، ص ۳۳">*</span> معنای اول (ناتوانی) فصیح‌تر است.</span> و <span class="phrase">حرف <em>باء</em> در کلمه <em rel="fa_46_33_15-15" data-sentence="25:144">بقادر</em> زائد است و فقط به این منظور آورده شده که جمله در موقعیتی قرار داشت که در آن شائبه نفی بود، گویا فرموده:  أ لیس اللَّه بقادر-آیا خدا قادر نیست .</span> </p> <p>       <code class="page" rel="18,331"/> و معنای آیه چنین است: آیا هنوز نفهمیده‌اند که آن خدایی که آسمانها و زمین را خلق کرد و از خلقت آنها عاجز نشد-و یا خسته نگشت-قادر است که مردگان را زنده کند؟ -چون خدای تعالی مبدء هستی و حیات هر چیز است. بله او قادر است، برای اینکه او بر هر چیز قدیر است. و ما این برهان را در سابق در چند مورد توضیح داده‌ایم. </p> <p><code class="aya" rel="46_34"/> <span class="aya" rel="46_34" data-words="1-11">و یوم یعرض الذین کفروا علی النار أ لیس هذا بالحق...</span> این آیه، حجت مذکور در آیه قبلی را تایید می‌کند، و خبر می‌دهد از آن سرنوشتی که به زودی منکرین معاد در روز قیامت بدان گرفتار می‌شوند. و معنای آیه روشن است. </p> <p><code class="aya" rel="46_35"/> <span class="aya" rel="46_35" data-words="1-11">فاصبر کما صبر أولوا العزم من الرسل و لا تستعجل لهم...</span> این آیه تفریع و نتیجه‌گیری از حقانیت معاد است که هم حجت عقلی بر آن دلالت دارد، و هم خدای سبحان از آن خبر داده، و شک و تردید را از آن نفی کرده است. </p> <p>و معنایش این است که: تو در برابر انکار این کفار صبر کن، و از اینکه به معاد ایمان نمی‌آورند حوصله به خرج ده، همان طور که رسولان اولوا العزم چنین کردند و در طلب عذاب برای آنان عجله مکن که به زودی آن روز را با عذابهایی که دارد دیدار خواهند کرد، چون روز قیامت خیلی دور نیست، هر چند که اینان آن را دور می‌پندارند. </p> <p> <span class="aya" rel="46_35" data-words="12-22">کأنهم یوم یرون ما یوعدون لم یلبثوا إلا ساعة من نهار</span> -این آیه نزدیکی قیامت را به ایشان و به زندگی دنیایشان بیان می‌کند چون وقتی آن روز را مشاهده می‌کنند و وعده‌هایی را که خدا از آن روز داده می‌بینند، و آن عذابهایی که برایشان آماده شده مشاهده می‌کنند، حالشان حال کسی است که گویا بیش از ساعتی از یک روز در زمین درنگ نکرده‌اند. </p> <p> <span class="aya" rel="46_35" data-words="23-28">بلاغ فهل یهلک إلا القوم الفاسقون</span> -یعنی این قرآن با بیانهایی که دارد تبلیغی است از جانب خدا از طریق نبوت، و با این حال آیا تصور دارد که با این هلاکتی که او خبر داده، غیر از فاسقان که از زی بندگی خارجند کسی دیگر هلاک شود. </p> <h3> <span class="title" rel="46_35 46_29 46_30 46_31 46_32 46_33 46_34">معنای <em>اولوا العزم</em> و اقوال مختلف در باره تعداد انبیای اولوا العزم (علیهم السلام) و اینکه چه کسانی هستند</span> </h3> <p> در این آیه خدای سبحان پیامبر گرامی‌اش را دستور می‌دهد که صبر کند، هم چنان که پیامبران اولوا العزم صبر کردند، و این خود اشاره به این معنا است که او نیز از اولوا العزم است، پس باید مانند آنان صبر کند. و معنای عزم در اینجا یا صبر است، هم چنان که بعضی از مفسرین<span class="footnote" rel="1" title="روح المعانی، ج ۲۶، ص ۳۴">*</span> گفته‌اند و به آیه‌ <span class="aya" rel="42_43" data-words="1-10">و لمن صبر و غفر إن ذلک لمن عزم الأمور</span><span class="footnote" rel="2" title="سوره شوری، آیه ۴۳">*</span> استشهاد کرده‌اند. و یا     <code class="page" rel="18,332"/> به معنای عزم بر وفای به عهد است، عهدی که از انبیاء گرفته شده، هم چنان که آیه‌ <span class="aya" rel="20_115" data-words="1-13">و لقد عهدنا إلی آدم من قبل فنسی و لم نجد له عزما</span><span class="footnote" rel="1" title="ما به آدم، از پیش عهد بستیم ولی عزمی در او ندیدیم سوره طه، آیه ۱۱۵">*</span> به آن اشاره دارد. و یا به معنای عزیمت یعنی حکم و شریعت است. </p> <p>و بنا بر معنای سوم که حق هم همانست و در روایات<span class="footnote" rel="2" title="تفسیر برهان، ج ۴، ص ۱۷۸">*</span> ائمه اهل بیت (ع) به این معنا تفسیر شده، صاحبان حکم و شریعت پنج نفرند: نوح، ابراهیم، موسی، عیسی و محمد (ص)، برای اینکه قرآن صاحبان شریعت را همین پنج نفر دانسته می‌فرماید: <span class="aya" rel="42_13" data-words="1-21">شرع لکم من الدین ما وصی به نوحا و الذی أوحینا إلیک و ما وصینا به إبراهیم و موسی و عیسی</span><span class="footnote" rel="3" title="سوره شوری، آیه ۱۳">*</span> که تقریب و بیان معنایش گذشت. </p> <p>و <span class="phrase">از پاره‌ای مفسرین<span class="footnote" rel="4" title="نور الثقلین، ج ۵، ص ۲۳ به نقل از کافی">*</span> نقل شده که گفته‌اند: تمامی رسولان الهی اولوا العزم هستند و قهرا کلمه <em rel="fa_46_35_6-7" data-sentence="172:85">من الرسل</em> رابیان‌ <span class="aya" rel="46_35" data-words="4-5">أولوا العزم</span> گرفته‌اند.</span> و از بعضی<span class="footnote" rel="5" title="تفسیر روح المعانی، ج ۲۶، ص ۳۴">*</span> دیگر نقل شده که گفته‌اند: اولوا العزم هیجده رسولی است که نامشان در آیه 83 تا آیه 90 سوره انعام آمده، چون خدای تعالی بعد از ذکر نام ایشان فرموده: <span class="aya" rel="6_90" data-words="5-6">فبهداهم اقتده</span> -به هدایت آنان اقتداء کن . </p> <p>ولی این تفسیر درست نیست، برای اینکه خدای تعالی بعد از شمردن نام آنان از آباء و ذریات و برادران آنها یاد کرده و فرموده: <span class="aya" rel="6_87" data-words="1-7">و من آبائهم و ذریاتهم و إخوانهم</span> <em>و آن گاه جمله </em> <span class="aya" rel="6_90" data-words="5-6">فبهداهم اقتده</span> را آورده. بله اگر این جمله را بلافاصله بعد از ذکر نام آنان آورده بود وجهی برای این تفسیر بود. </p> <p>و از بعضی<span class="footnote" rel="6" title="تفسیر روح المعانی، ج ۲۶، ص ۳۴ و ۳۵">*</span> دیگر نقل شده که گفته‌اند: انبیاء اولوا العزم نه نفرند: نوح، ابراهیم، اسماعیل ذبیح، یعقوب، یوسف، ایوب، موسی، داوود و عیسی و از بعضی<span class="footnote" rel="7" title="تفسیر روح المعانی، ج ۲۶، ص ۳۴ و ۳۵">*</span> دیگر نقل شده که گفته‌اند: هفت نفرند: آدم، نوح، ابراهیم، موسی، داوود، سلیمان و عیسی. و از بعضی<span class="footnote" rel="8" title="تفسیر روح المعانی، ج ۲۶، ص ۳۴ و ۳۵">*</span> دیگر نقل شده که انبیاء نامبرده را شش نفر دانسته‌اند، و این شش نفر همانهایند که مامور جنگ بوده‌اند، یعنی نوح، هود، صالح، موسی، داوود و سلیمان. و بعضی<span class="footnote" rel="9" title="تفسیر روح المعانی، ج ۲۶، ص ۳۴ و ۳۵">*</span> دیگر این شش نفر را عبارت دانسته‌اند از: نوح، ابراهیم، اسحاق، یعقوب، یوسف و ایوب. بعضی<span class="footnote" rel="10" title="تفسیر روح المعانی، ج ۲۶، ص ۳۴ و ۳۵">*</span> دیگر آنان را پنج نفر دانسته‌اند: نوح، هود، ابراهیم، شعیب و موسی. از بعضی<span class="footnote" rel="11" title="تفسیر روح المعانی، ج ۲۶، ص ۳۴ و ۳۵">*</span> دیگر نقل شده که گفته‌اند:           <code class="page" rel="18,333"/> چهار نفرند نوح، ابراهیم، موسی و عیسی. بعضی<span class="footnote" rel="1" title="تفسیر روح المعانی، ج ۲۶، ص ۳۴ و ۳۵">*</span> دیگر این چهار نفر را عبارت دانسته‌اند از: نوح، ابراهیم، هود و محمد (ص). </p> <p>و این اقوال یا اقوالی است که هیچ استدلالی به همراه ندارد، و یا ادله‌ای که به آن استدلال کرده‌اند بر آن دلالت ندارد، و به همین جهت از نقل آن ادله چشم پوشیدیم. در ابحاث نبوت در جلد دوم این کتاب پاره‌ای مطالب در باره انبیاء اولوا العزم گذشت، اگر خواستید بدانجا مراجعه فرمایید. </p> <h3>بحث روایتی‌ <span class="title" rel="46_29 46_30 46_35 46_31 46_32 46_33 46_34"> (روایاتی در باره استماع قرآن بوسیله جن و ایمان آوردنشان و...، و در باره انبیای اولوا العزم) </span> </h3> <p> در تفسیر قمی در ذیل آیه شریفه‌ <span class="aya" rel="46_29" data-words="1-7">و إذ صرفنا إلیک نفرا من الجن...</span> فرموده: سبب نزول این آیات این بود که رسول خدا (ص) از مکه بیرون شد و به بازار عکاظ رفت، زید بن حارثه هم با آن جناب بود، و آن حضرت مردم را به اسلام دعوت می‌کرد، ولی حتی یک نفر هم دعوتش را اجابت نکرد، و احدی را نیافت که دین او را بپذیرد، ناچار به مکه برگشت. </p> <p>همین که به محلی به نام <em>وادی مجنه</em><span class="footnote" rel="2" title="محل جن">*</span> رسید عبادت شبانه خود را تلاوت قرآن قرار داد، چند نفر از طائفه جن از کنارش می‌گذشتند، همین که صدای قرائت رسول خدا (ص) را شنیدند گوش دادند، و چون قرآن او را شنیدند به یکدیگر گفتند: ساکت، ببینیم چه می‌خواند. همین که خواندنش تمام شده به سوی قوم خود برگشتند و به انذار آنان پرداخته، گفتند: <span class="aya" rel="46_30" data-words="2-3">یا قومنا...</span> آن گاه نزد رسول خدا (ص) آمده اسلام و ایمان آوردند، و رسول خدا (ص) معالم و شرایع اسلام را به ایشان تعلیم کرد. پس خدای تعالی این آیات را بر پیامبرش نازل فرمود. <span class="aya" rel="72_1" data-words="1-8">قل أوحی إلی أنه استمع نفر من الجن</span> -تا آخر سوره-و در آن، کلام جنیان را حکایت کرده. رسول خدا (ص) یک نفر از آنان را امیر ایشان کرد و همواره نزد آن جناب برمی‌گشتند و رسول خدا (ص) امیر المؤمنین را مامور کرد تا معالم دین را به ایشان بیاموزد، پس جنیان هم (مانند انسانها)     <code class="page" rel="18,334"/> مؤمن و کافر دارند، ناصبی و یهودی و نصاری و مجوسی دارند، و (همانطور که انسانها فرزند آدمند) ایشان فرزند جان‌اند<span class="footnote" rel="1" title="تفسیر قمی، ج ۲، ص ۲۹۹">*</span>. </p> <p>مؤلف: روایات در باب قصه این چند نفر جنی که آمدند و به صدای قرائت قرآن گوش فرا دادند بسیار زیاد و سخت مختلف است، به طوری که به هیچ وجه نمی‌شود متن آنها را با قرآن و یا قرائنی مورد اعتماد تصحیح کرد، و به همین جهت تنها به این یک حدیث اکتفاء نمودیم، و به زودی بعضی دیگر از آنها در تفسیر سوره جن خواهد آمد-ان شاء اللَّه تعالی. </p> <p>و نیز در همان کتاب است که از عالم (ع) پرسیدند آیا مؤمنین جنی هم داخل بهشت می‌شوند؟ فرمود: نه، لیکن برای خدای تعالی حظیره‌هایی بین بهشت و دوزخ هست که مؤمنین از جن و فساق از شیعه در آنجا قرار داده می‌شوند<span class="footnote" rel="2" title="تفسیر قمی، ج ۲، ص ۳۰۰">*</span>. </p> <p>مؤلف: نظیر این مضمون در بعضی از روایات که آخر سندش سقط شده از طرق اهل سنت نقل شده، و روایت قمی هم سند ندارد، و علاوه بر آن نام امام را نبرده، و به جای آن گفته از <em>عالم سؤال کردند</em> حال اگر با این دو اشکالی که در آن هست پذیرفته شود، ناگزیر باید حظیره‌ها به پائین‌ترین مراتب بهشت حمل شود، و باید گفت حظیره‌های کذایی هم جزء بهشت‌اند، چون عمومات کتاب دلالت دارد بر اینکه ثوابهای بهشتی شامل تمامی مطیعین از انس و جن است. </p> <p>و در کافی به سندی که به ابن ابی یعفور دارد از او نقل کرده که گفت: از امام صادق (ع) شنیدم که فرمود: سادات انبیاء و مرسلین پنج نفرند و آنها رسولان اولوا العزم هستند که محور گردونه شریعتند: نوح، ابراهیم، موسی، عیسی و محمد (ص)<span class="footnote" rel="3" title="اصول کافی، ج ۱، ص ۱۷۵، ح ۳">*</span>. </p> <p>و نیز به سند خود از عبد الرحمن بن کثیر از ابی جعفر (ع) روایت کرده که فرمود: رسول خدا (ص) فرمود: اولین کسی که در روی زمین وصی پیغمبر شد، هبة اللَّه فرزند آدم بود، و هیچ یک از انبیاء گذشته بدون وصی نبوده‌اند. </p> <p>و عدد انبیاء صد و بیست هزار نفر است، که از آنان پنج نفر اولوا العزمند: نوح، ابراهیم، موسی، عیسی و محمد (ص)...<span class="footnote" rel="4" title="تفسیر روح المعانی، ج ۲۶، ص ۳۴">*</span>         <code class="page" rel="18,335"/> مؤلف: پنج نفر بودن انبیاء اولوا العزم از جمله مطالبی است که روایات آن از ائمه اهل بیت بسیار فراوان است که به طرق بسیاری هم از رسول خدا (ص) نقل شده و هم از امام باقر و امام صادق و امام علی بن موسی الرضا. </p> <p>و از روضة الواعظین، نوشته مرحوم شیخ مفید حکایت شده که او نقل کرده که شخصی از رسول خدا (ص) پرسید: بین دنیا و آخرت چقدر فاصله است؟ فرمود: یک چشم بر هم زدن، هم چنان که خدای عز و جل فرموده: <span class="aya" rel="46_35" data-words="12-23">کأنهم یوم یرون ما یوعدون لم یلبثوا إلا ساعة من نهار بلاغ...</span><span class="footnote" rel="1" title="نور الثقلین، ج ۵، ص ۲۵ به نقل از روضة الواعظین">*</span>. </p> 
