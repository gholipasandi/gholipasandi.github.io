<h3 class="ayas">سوره یوسف آیه‌های ۱۰۳ تا ۱۱۱</h3><code class="section" rel="12_103-111"/><h3>ترجمه آیات</h3> <p> <span class="trans" rel="12_103">و بیشتر مردم هر چند تو حرص بورزی ایمان نخواهند آورد.  «۱۰۳» </span><span class="trans" rel="12_104">تو برای پیغمبری از آنان مزدی نمی‌خواهی، که آن جز یادآوری برای جهانیان نیست.  «۱۰۴» </span><span class="trans" rel="12_105">چه بسیار آیه‌ها و نشانه‌ها در آسمان و زمین هست که بر آن می‌گذرند، و از آن روی گردانند. <code class="page" rel="11,374"/> «۱۰۵» </span><span class="trans" rel="12_106"> و بیشترشان به خدا ایمان نیارند، جز اینکه مشرک باشند.  «۱۰۶» </span><span class="trans" rel="12_107">مگر ایمن شده‌اند که پوششی از عذاب خدا به ایشان برسد، یا قیامت ناگهان و در حالی که خبر ندارند بر آنان درآید؟.  «۱۰۷» </span><span class="trans" rel="12_108">بگو راه من این است که من و پیروانم با بصیرت کامل همه مردم را بسوی خدا می‌خوانیم، خدای یکتا منزه است، و من از مشرکان نیستم.  «۱۰۸» </span><span class="trans" rel="12_109">پیش از تو نفرستاده‌ایم مگر مردانی از اهل دهکده‌ها را که به آنها وحی می‌کرده‌ایم چرا در این سرزمین نمی‌گردند تا بنگرند سرانجام کسانی که پیش از آنان بوده‌اند، چسان بوده است؟ و، سرای آخرت برای کسانی که پرهیزگاری کرده‌اند بهتر است، چرا تعقل نمی‌کنند؟.  «۱۰۹» </span><span class="trans" rel="12_110"> (پیامبران به دعوت خود و دشمنان به مخالفت خود هم چنان ادامه دادند) تا رسولان مایوس شدند و گمان کردند که (حتی گروه اندک مؤمنان) به آنها دروغ گفته‌اند، در این هنگام یاری ما فرا رسید، پس هر کس را که خواستیم نجات دادیم، و عذاب ما از قوم زیانکار بازگردانده نمی‌شود.  «۱۱۰» </span><span class="trans" rel="12_111">در سرگذشت آنان برای صاحبان خرد عبرتی هست، این سخنی نیست که ساخته باشند بلکه تصدیق کتابیست که پیش از آن بوده و توضیح همه چیز است، با هدایت و رحمتی برای گروهی که ایمان دارند.  «۱۱۱» </span></p>             <h3>بیان آیات</h3> <p> این آیات، خاتمه سوره یوسف است، و در آن این معنا را خاطرنشان می‌سازد که ایمان کامل که همان توحید خالص باشد مقام عزیز، و فضیلت کمیابی است که جز تعداد اندکی از مردم به آن نمی‌رسند، و اما اکثر مردم ایمان‌آور نیستند، هر چند که تو (رسول خدا) به ایمان ایشان حریص باشی و همه طاقت و توان خود را صرف کنی. </p> <p>و آن اقلیتی هم که ایمان می‌آورند، ایمانشان آمیخته به شرک است، پس برای ایمان محض و توحید خالص باقی نمی‌ماند مگر تعداد اندکی از مردم. </p> <p>و این توحید خالص همان راهی است که رسول خدا (ص) و همچنین پیروانش با بصیرت بدان دعوت می‌کردند، و خدا هم ناصر او و نجات دهنده مؤمنین پیرو او از مهالک است، و از مهالکی که توحید و ایمانشان را تهدید می‌کند و از عذاب استیصال و ریشه کنی که (وعده داده بود) بزودی گریبانگیر مشرکین شده مستاصل و منقرضشان می‌کند، نجاتشان می‌دهد هم چنان که سنت خدا در باره انبیای گذشته‌اش هم بطوری که از داستانهایش برمی‌آید چنین بوده است. </p> <p>و در داستانهای ایشان عبرت، بیان حقیقت، و هدایت و رحمت است برای مؤمنین. <code class="page" rel="11,375"/> <span class="aya" rel="12_103" data-words="1-8">و ما أکثر الناس و لو حرصت بمؤمنین</span>. </p> <p>زیرا مگر غیر این است که وضع بیشتر مردم بخاطر افتادنشان به روی جیفه دنیا و دلدادگیشان به زینت‌های آن و از یاد بردنشان آن ودیعه‌ها را که خدا در فطرتشان قرار داده از قبیل علم به خدا و آیات او، چنین است که به خدا ایمان نیاورند هر چند ای رسول گرامی من، حرص و پافشاری به خرج دهی، و دوست بداری که ایمان بیاورند،  (دلیل بر این معنایی که برای آیه کردیم آیات بعدی است). </p> <p><code class="aya" rel="12_104"/> <span class="aya" rel="12_104" data-words="1-11">و ما تسئلهم علیه من أجر إن هو إلا ذکر للعالمین</span>. </p> <p> <em>واو</em> ، در اول این آیه واو حالیه است که چنین معنایی به آیه می‌دهد: ایشان ایمان آور نیستند با اینکه تو از ایشان در برابر ایمانشان و یا در برابر این قرآن که بر تو نازل شده و داری برایشان تلاوت می‌کنی اجر و مزدی طلب نکرده‌ای، تا بگوییم غرامت و ضرر مالی ایشان را از ایمان آوردن جلوگیری می‌کند، و علاقه‌ای که به مال خود دارند نمی‌گذارد آن را در قبول دعوت تو و ایمان به آن خرج کنند، و اینکه فرمود: <span class="aya" rel="12_104" data-words="7-11">إن هو إلا ذکر للعالمین</span> بیان شان واقعی قرآن است، می‌خواهد بفرماید: قرآن محضا و فقط مایه تذکر عالمیان است، که بوسیله آن بیاد می‌آورند آنچه را که خداوند در دلهای جماعات بشری به ودیعه سپرده از قبیل علم به خدا و آیات او، پس قرآن چیزی جز ذکر نیست، بوسیله آن متذکر چیزهایی می‌شوند که غفلت و اعراض از یادشان برده، آری قرآن از کالاهایی نیست که بوسیله آن مال به دست آورند و یا به عزت و جاه و امثال آن برسند. </p> <h3> <span class="title" rel="12_105">اشاره‌ای به دلالت جمله: <span class="aya" rel="12_105" data-words="9-10">یمرون علیها</span> بر حرکت زمین</span> </h3> <p> <code class="aya" rel="12_105"/> <span class="aya" rel="12_105" data-words="1-14">و کأین من آیة فی السماوات و الأرض یمرون علیها و هم عنها معرضون</span>. </p> <p>واوی که در اول این آیه است حالیه است، و احتمال هم دارد استینافیه باشد و جمله را جمله‌ای ابتدایی بسازد، و <em>مرور بر هر چیز</em> به معنای رسیدن به آن و گذشتن از آن و رسیدن به موجود بعدی آن است، بنا بر این مرور به آیات آسمانی و زمینی به معنای مشاهده یکی پس از دیگری آنها است. </p> <p>و معنای آیه این است که بر سر راه زندگی بشر آیات بسیاری آسمانی و زمینی وجود دارد که با وجود خود و نظام بدیعی که در آنها جاری است دلالت بر توحید پروردگارشان می‌کند، و این مردم این آیات را یکی پس از دیگری می‌بینند، و دیدن آنها برایشان مکرر است، و در عین حال از آنها اعراض نموده متنبه نمی‌شوند. </p> <p>و اگر جمله‌ <span class="aya" rel="12_105" data-words="9-10">یمرون علیها</span> را حمل بر تصریح (و مرور معمولی) کنیم، نه کنایه از دیدن و اعراض کردن، در آن صورت جمله مذکور از ادله فرضیه هیئت جدید خواهد شد، که<code class="page" rel="11,376"/> می‌گوید: زمین دارای حرکت وضعی و انتقالی است، زیرا از آن استفاده می‌شود که بشر بوسیله حرکت انتقالی و وضعی زمین از اجرام آسمانی عبور می‌کند و می‌گذرد، نه آن طور که حس ما می‌پندارد که زمین ما ایستاده و اجرام بر ما می‌گذرند. </p> <p><code class="aya" rel="12_106"/> <span class="aya" rel="12_106" data-words="1-9">و ما یؤمن أکثرهم بالله إلا و هم مشرکون</span>. </p> <p><span class="phrase">ضمیر در <em>اکثرهم</em> به <em rel="fa_12_103_4-4" data-sentence="27:257">ناس</em> برمی‌گردد، به اعتبار ایمانشان، به این معنا که اکثر مردم ایمان آور نیستند هر چند تو از ایشان مزدی نخواهی، و هر چند بر آیات آسمانی و زمینی با همه زیادیش مرور کنند، و آنهایی که از ایشان ایمان آوردند (که همان اقلیت باشند) اکثر ایشان ایمانشان آمیخته به شرک است.</span> </p> <p>و اگر بپرسی چگونه ممکن است آدمی در آن واحد، هم متلبس به ایمان باشد و هم به شرک، با اینکه ایمان و شرک دو معنای مقابل همند که در محل واحد جمع نمی‌شوند؟ جواب می‌گوییم: این اجتماع، نظیر اجتماع اعتقادات متناقض و اخلاقیات متضاد است، و از این نظر ممکن است که اینگونه امور از معانیی باشند که فی نفسه قابل شدت و ضعفند، و مانند دوری و نزدیکی، به اضافه و نسبت مختلف می‌شوند، مثلا <em>قرب</em> و <em>بعد</em> اگر مطلق و بدون اضافه لحاظ شود هرگز در محل واحد جمع نمی‌شوند، ولی اگر نسبی و اضافی لحاظ شوند، ممکن است در محل واحد جمع شوند، و با هم مطابقت داشته باشند، مثلا در باره مکه، هم دوری صادق است و هم نزدیکی، دوری از شام، و نزدیکی به مدینه، همچنین اگر مکه با مدینه مقایسه شود از شام دور هست، ولی اگر با بغداد مقایسه شود به شام نزدیک خواهد بود. </p> <h3> <span class="title" rel="12_106">توضیحی در مورد نسبی و اضافی بودن ایمان و شرک و امکان اجتماع بعض مراتب آن دو با هم‌ <span class="aya" rel="12_106" data-words="1-9">و ما یؤمن أکثرهم بالله إلا و هم مشرکون</span> </span> </h3> <p> ایمان به خدا و شرک به او هم-که حقیقتشان عبارتست از تعلق و بستگی قلب به خضوع و در برابر خدا یعنی ذات واجب الوجود و بستگی آن بغیر او از چیزهایی که مالک خود و چیز دیگری نیستند مگر به اذن خدا، -دو مطلب اضافی هستند که به اختلاف نسبت و اضافه، مختلف می‌شوند. </p> <p> (آری اگر ایمان به خدا و شرک به او را دو نقطه صرف و بی‌نهایت تصور کنیم در بین این دو نقطه فاصله زیادی است که راهروانی در بین آن دو هر یک در یک نقطه قرار دارند) پس همانطور که ممکن است دل آدمی یکسره بستگی به زندگی دنیای فانی و زینت‌های باطل آن پیدا کرده و بکلی هر حق و حقیقتی را فراموش کند، و نیز ممکن است مانند مخلصین از اولیای خدا از هر چیز که دل را مشغول از خدای سبحان می‌سازد منقطع گشته به تمام معنا و با تمامی دل متوجه خدا شده لحظه‌ای از او غافل نشود و در ذات و صفات خود جز به او آرام نگیرد و جز آنچه او می‌خواهد نخواهد. همچنین ممکن است سهمی از آن و سهمی از این را با هم داشته<code class="page" rel="11,377"/> باشد، زیرا (همان طوری که گفته شد) میان این دو نقطه منزلهای بسیاری است که از جهت نزدیکی و دوری به یکی از آن دو مختلفند، و همین مراتب است که دو طرف را به نحوی از اجتماع، یک جا جمع می‌کند، و (راهروان در این مراتب کم و یا بیش، سهمی از ایمان و سهمی از شرک را دارند). </p> <p>از جمله ادله بر این مدعا اخلاق و صفاتیست که در باطن دلها جایگزین است و آدمی را بخلاف آنچه که از حق و باطل معتقد شده دعوت می‌کند، و در اعمال صادره از او اثر می‌گذارد، و لذا می‌بینیم فلان شخص ادعای ایمان به خدا می‌کند و در عین حال بند بند بدنش از ترس مصیبتی که ممکن است روی بیاورد می‌لرزد، و حال آنکه متوجه این معنا هست که هیچ کس هیچ حول و قوه‌ای جز بوسیله خدا ندارد. </p> <p>و نیز می‌بینیم فلان آقا که ادعای ایمان به خدا می‌کند و با اینکه به راستی ایمان دارد به اینکه:  <span class="aya" rel="4_139" data-words="12-15">فإن العزة لله جمیعا</span> -عزت همه‌اش مال خداست مع ذلک این در و آن در می‌زند، و با اینکه ایمان دارد که خدا ضامن روزی است با این حال در خانه هر کس و ناکس را می‌کوبد، ایمان دارد که پروردگارش به آنچه که در دل نهفته دارد عالم است؟ و به آنچه که می‌گوید شنواست و به آنچه که می‌کند بصیر است، و بر او هیچ چیز نه در آسمانها و نه در زمین پوشیده نیست، اما در عین حال همین پروردگار را معصیت نموده حیا نمی‌کند و همچنین. </p> <p>پس مراد از شرک در آیه مورد بحث بعضی از مراتب شرک است، که با بعضی از مراتب ایمان جمع می‌شود، و در اصطلاح فن اخلاق آن را شرک خفی می‌گویند. </p> <p>بنا بر این اینکه بعضی‌ها<span class="footnote" rel="1" title="به نوح وحی شد که از قوم تو دیگر کسی ایمان نمی‌آورد مگر همانها که ایمان آورده‌اند سوره هود، آیه ۳۶">*</span> گفته‌اند: مراد از مشرکین در آیه، مشرکین مکه هستند صحیح نیست، و همچنین اینکه عده‌ای<span class="footnote" rel="2" title="بلکه ما شما را دروغگو می‌پنداریم سوره هود، آیه ۲۷">*</span> دیگر گفته‌اند: مراد از آنان، منافقین هستند، زیرا صاحب این دو قول اطلاق آیه را بدون هیچ دلیلی از خود آیه مقید نموده‌اند. </p> <p><code class="aya" rel="12_107"/> <span class="aya" rel="12_107" data-words="1-16">أ فأمنوا أن تأتیهم غاشیة من عذاب الله أو تأتیهم الساعة بغتة و هم لا یشعرون</span>. </p> <p> <span class="phrase"><em rel="fa_12_107_4-4" data-sentence="0:228">غاشیة</em> صفتی است که در جای موصوف حذف شده نشسته است، چون کلمه  <em rel="fa_12_107_6-6" data-sentence="111:160">عذاب</em> دلالت بر آن حذف شده می‌کرده، و تقدیر کلام چنین است: تاتیهم عقوبة غاشیة-آیا ایمنند از اینکه عقوبتی از عذاب خدا به ایشان برسد که ایشان را فرا گیرد و احاطه کند؟ .</span> </p> <p><span class="phrase">کلمه <em rel="fa_12_107_11-11" data-sentence="5:302">بغتة</em> به معنای فجأه و ناگهانی است، و جمله‌ <span class="aya" rel="12_107" data-words="13-16">و هم لا یشعرون</span> حال از ضمیر جمع است، یعنی قیامت بناگهانی بیاید در حالی که ایشان از آمدنش خبر نداشته باشند، چون   <code class="page" rel="11,378"/> آمدن قیامت مسبوق به علامتی که وقت آن را تعیین کند نیست.</span> </p> <p>استفهامی که در آیه است استفهام تعجب است، و معنایش این است که امر ایشان در اعراضشان از آیات آسمان و زمین و عدم اخلاصشان نسبت به ایمان به خدا و اصرارشان در غفلت، بسیار عجیب است، مگر اینها ایمنند از اینکه عذاب خدا بناگهانی احاطه‌شان کند؟. <code class="aya" rel="12_108"/> </p><h3> <span class="title" rel="12_108">اعلام راه: <span class="aya" rel="12_108" data-words="2-3">هذه سبیلی</span> بیان راه: <span class="aya" rel="12_108" data-words="4-8">أدعوا إلی الله علی بصیرة</span> دعوت کنندگان: رسول اللَّه (صلی اللَّه علیه و آله) و پیروان او</span> </h3> <p> <span class="aya" rel="12_108" data-words="1-20">قل هذه سبیلی أدعوا إلی الله علی بصیرة أنا و من اتبعنی و سبحان الله و ما أنا من المشرکین</span>. </p> <p>خدای سبحان بعد از آنکه فرمود ایمان محض و توحید خالص بسیار عزیز الوجود و اندک است، و هر کسی بدان نمی‌رسد، با اینکه ایمان و توحید، حق و حقیقت صریح و واضحی است که آیات آسمانها و زمین بدان دلالت می‌کنند، اینکه رسول خدا (ص) را مامور نموده تا راه خود را اعلام بدارد، و آن عبارتست از دعوت به چنین توحیدی، دعوتی که از روی بصیرت است. </p> <p>پس اینکه فرمود: <span class="aya" rel="12_108" data-words="1-3">قل هذه سبیلی</span> اعلام راه اوست، و جمله‌ <span class="aya" rel="12_108" data-words="4-8">أدعوا إلی الله علی بصیرة</span> بیان راه اوست، و جمله‌ <span class="aya" rel="12_108" data-words="14-15">سبحان الله</span> جمله معترضه است که در آن خدا را تقدیس می‌کند، و جمله‌ <span class="aya" rel="12_108" data-words="16-20">و ما أنا من المشرکین</span> تاکید معنای دعوت به خدا و بیان این جهت است که این دعوت بسوی خدا دعوتی نیست که بهر طوری که شد صورت گیرد بلکه دعوتی است که بر اساس توحید خالص صورت می‌گیرد، و بهیچ وجه، از توحید بسوی شرک گرایش نمی‌کند. </p> <p>و اما اینکه فرمود: <span class="aya" rel="12_108" data-words="9-12">أنا و من اتبعنی</span>، خواسته بفرماید: بار این دعوت تنها بدوش من نیست، بلکه بدوش کسانی هم که مرا پیروی کرده‌اند هست، پس با این جمله دعوت را توسعه و تعمیم داده و می‌فهماند با اینکه راه، راه رسول خدا (ص) است، لیکن بار دعوت به آن تنها بدوش آن جناب نیست. </p> <p> (گو اینکه از ظاهر خود آیه این توسعه و تعمیم فهمیده می‌شود) و لیکن سیاق دلالت می‌کند بر اینکه شرکت دادن پیروان، به این عمومیتی هم که از جمله‌ <span class="aya" rel="12_108" data-words="10-12">و من اتبعنی</span> استفاده می‌شود نیست، زیرا سبیلی که در آیه شریفه آمده همان دعوت با بصیرت و یقین بسوی ایمان محض و توحید خالص است و معلوم است که در چنین سبیلی تنها کسانی شرکت دارند که در دین مخلص برای خدا باشند و عالم به مقام رب العالمین و دارای بصیرت و یقین بوده باشند، و چنین نیست که هر کس که کلمه تابع رسول خدا (ص) بر او صادق بود او نیز شریک در این دعوت بوده باشد، و نیز چنین مقام مقامی نیست که حتی آن پیروان‌و مؤمنینی هم که خدا در آیه قبلی از مشرکینشان خواند و به غفلت از پروردگار و ایمنی از مکر او و اعراض از<code class="page" rel="11,379"/> آیات او مذمتشان کرده بود به آن نائل شوند. </p> <p>آری کسی که غافل از خدا و ایمن از عذاب خدا و اعراض کننده از آیات او و از یاد او است چگونه ممکن است داعی بسوی او باشد؟ با این که خدای تعالی در آیات بی‌شماری دارندگان این اوصاف را به ضلالت و کوری و خسران توصیف کرده، و این سنخ اوصاف با هدایت و ارشاد بهیچ وجه جمع نمی‌شود. </p> <p><code class="aya" rel="12_109"/> <span class="aya" rel="12_109" data-words="1-12">و ما أرسلنا من قبلک إلا رجالا نوحی إلیهم من أهل القری...</span>. </p> <p>بعد از آنکه خدای سبحان حال مردم را در ایمان به خود و سپس حال رسول خدا  (ص) را در دعوت مردم بیان نموده، خاطرنشان ساخت که دعوت پیامبر ناشی از رسالت الهی است، و از اغراض مادی که بدان وسیله مزدی به دست آورده نفعی کسب کند نیست، اینک در این آیه این معنا را بیان می‌کند که آنچه گفتیم یک مطلب تازه و جدیدی نبوده، بلکه سنت الهی بوده که همواره در دعوت‌های دینیش جریان داشته است، انبیای گذشته نیز فرشته نبوده‌اند، بلکه از میان همین مردم مبعوث می‌شدند، مردانی از اهالی آبادیهای خود بودند و با مردم آبادی خود نشست و برخاست میکردند و همه ایشان را می‌شناختند، با این تفاوت که خداوند به ایشان وحی فرستاده و ایشان را بسوی آنان گسیل می‌داشته تا بسوی او دعوتشان کنند عینا همین طور که رسول خدا (ص) مامور شده و دارد دعوت می‌کند، برای قوم او هم مئونه زیادی ندارد تا بگفته‌های او ایمان پیدا کنند، مئونه‌اش همین است که در روی زمین سیر و تفکر کنند، تا ببینند عاقبت کسانی که قبل از ایشان می‌زیسته‌اند به کجا کشید که اگر چنین سیری را شروع کنند خواهند دید که بلاد ایشان بصورت مخروبه‌ها در آمده، خانه‌هایشان خالی و ویران گشته است، و آن آثار بخوبی و با زبان بی‌زبانی از سرانجام کار آن اقوام خبر داده، اثر کفر و لجاجت و تکذیب آیات خدا را نشان می‌دهد. </p> <p>پس رسول خدا (ص) جز به آنچه انبیای سلف دعوت می‌کردند به چیز دیگری دعوت نمی‌کند، و دعوت نمی‌کند مگر به چیزی که خیر و صلاح مردم در آن است، و آن این است که تقوی پیشه نموده از خدا بترسند تا رستگار گشته به سعادت دائمی و نعمت سرمدی در خانه باقی نائل آیند، و خانه آخرت بهتر است برای کسانی که تقوی پیشه کنند، آیا (باز هم) تعقل نمی‌کنید؟. </p> <h3> <span class="title" rel="12_109 12_103 12_104 12_105 12_106 12_107 12_108 12_110 12_111">تطبیق دعوت پیامبر اسلام (صلی اللَّه علیه و آله) با دعوت پیامبران پیش از آن حضرت</span> </h3> <p> پس جمله‌ <span class="aya" rel="12_109" data-words="1-12">و ما أرسلنا من قبلک إلا رجالا نوحی إلیهم من أهل القری</span> دعوت رسول خدا  (ص) را با دعوت رسولان قبل از او تطبیق می‌کند، حاصل اینکه توصیف ایشان به اینکه اهل آبادی‌های خود بوده‌اند برای این است که بفهماند: انبیاء از خود آن مردم بوده و از جنس<code class="page" rel="11,380"/> ملائکه و حتی از غیر خود ایشان نبودند و در میان آنان زندگی می‌کردند و نزد ایشان معروف و سرشناس بوده‌اند مردم هم با ایشان نشست و برخاست داشته‌اند. </p> <p>مؤید این معنا توصیفی است که از ایشان کرده و فرمود <em>مردانی بودند</em> ، زیرا مردان از زنان دارای روپوش زودتر شناخته می‌شوند. </p> <p>و در جمله‌ <span class="aya" rel="12_109" data-words="13-17">أ فلم یسیروا فی الأرض...</span>، امت پیغمبر اسلام (ص) را انذار می‌کند یعنی همان انذاری که امتهای گذشته را با آن انذار نمود، آنان نشنیدند و در نتیجه وزر و بال کار خود را چشیدند. </p> <p>و جمله‌ <span class="aya" rel="12_109" data-words="25-33">و لدار الآخرة خیر للذین اتقوا أ فلا تعقلون</span> بیان نصیحت است، و اینکه آنچه که بدان دعوت می‌کنند که همان تقوی باشد بدنبالش چیزی جز تمامی خیرات و همه سعادات نیست. </p> <h3> <span class="title" rel="12_110">معنای آیه: <span class="aya" rel="12_110" data-words="1-9">حتی إذا استیأس الرسل و ظنوا أنهم قد کذبوا...</span> </span> </h3> <p> <code class="aya" rel="12_110"/> <span class="aya" rel="12_110" data-words="1-11">حتی إذا استیأس الرسل و ظنوا أنهم قد کذبوا جاءهم نصرنا...</span>. </p> <p>علمای لغت می‌گویند: کلمه <em>یاس</em> و کلمه <em>استیئاس</em> هر دو به یک معنی است لیکن بعید نیست بگوییم دومی از جهت اینکه از باب استفعال است به معنای نزدیک شدن به یاس است، بخاطر ظاهر شدن آثار و نشانه‌های آن، و نزدیک شدن به یاس را هم عرفا یاس می‌گویند، ولی یاس حقیقی و قاطع نیست. </p> <p>جمله‌ <span class="aya" rel="12_110" data-words="1-3">حتی إذا استیأس...</span> متعلق غایتی است که از آیه قبلی استفاده می‌شد، و معنای مجموع آن این است که: این رسولان که گفتیم مردانی بودند مانند تو از اهل قریه‌ها، و گفتیم که قریه‌های ایشان بکلی نابود شده است، این رسولان، قوم خود را هم چنان دعوت می‌کردند، و مردم، هم، هم چنان لجاجت نموده آنان به عذاب خدا انذارشان کرده و اینان نمی‌پذیرفتند، تا آنکه رسولان از ایمان آوردن قوم خود مایوس شدند (و یا نزدیک بود مایوس شوند) و مردم گمان کردند آن کس که به پیغمبرشان گفته عذابی چنین و چنان دارند دروغشان گفته، در این موقع بود که یاری ما انبیاء را دریافت، پس هر که را خواستیم نجات دادیم، و آنها همان مؤمنین بودند، و باس ما یعنی عذاب سخت ما از قوم مجرم درنگذشت و همه را فرا گرفت. </p> <p>اما مایوس شدن رسولان از ایمان آوردن قوم خود، همان معنایی است که در داستان نوح آورده و فرموده: <span class="aya" rel="11_36" data-words="1-13">و أوحی إلی نوح أنه لن یؤمن من قومک إلا من قد آمن</span><span class="footnote" rel="1" title="نوح گفت پروردگارا!احدی از کفار را در زمین باقی مگذار، چون اگر باقیشان بگذاری بندگانت را گمراه نموده جز فاجر و کافر نمی‌زایند سوره نوح، آیه ۲۶ و ۲۷">*</span> و نیز   <code class="page" rel="11,381"/> فرموده: <span class="aya" rel="71_26-27" data-words="1-22">و قال نوح رب لا تذر علی الأرض من الکافرین دیارا، إنک إن تذرهم یضلوا عبادک و لا یلدوا إلا فاجرا کفارا</span><span class="footnote" rel="1" title="مفردات راغب، ماده &lt;em&gt;عبر&lt;/em&gt; ">*</span> و نظیر آن در داستان هود و صالح و شعیب و موسی (ع) نیز دیده می‌شود. </p> <p>و اما اینکه فرمود: امتهای ایشان چنین پنداشتند که به انبیایشان دروغ گفته‌اند، این نیز نظیر مطلبی است که در داستان نوح آورده که قومش گفته بودند: <span class="aya" rel="11_27" data-words="29-31">بل نظنکم کاذبین</span><span class="footnote" rel="2" title="تفسیر قمی، ج ۱ ص ۳۵۸، ط قم">*</span> و همچنین در داستان هود و صالح آورده، و در داستان موسی و فرعون فرموده‌ <span class="aya" rel="17_101" data-words="13-20">فقال له فرعون إنی لأظنک یا موسی مسحورا</span><span class="footnote" rel="3" title="فرعون بدو گفت: من ای موسی تو را مردی جادو شده می‌پندارم سوره اسراء، آیه ۱۰۱">*</span>. </p> <p>و اما اینکه فرمود: نتیجه ایمان مؤمنین یاری آنان شد این نیز نظیر آیه: <span class="aya" rel="30_47" data-words="15-20">و کان حقا علینا نصر المؤمنین</span><span class="footnote" rel="4" title="همواره یاری مؤمنین حقی بوده است بر ما سوره روم، آیه ۴۷">*</span>. می‌باشد، و همچنین در ضمن داستان هلاکت پاره‌ای از امتها این معنا را آورده از آن جمله در داستان قوم هود فرموده: <span class="aya" rel="11_58" data-words="5-10">نجینا هودا و الذین آمنوا معه</span><span class="footnote" rel="5" title="ما هود را با آنان که با وی ایمان آوردند نجات دادیم سوره هود، آیه ۶۶">*</span> و در داستان قوم صالح فرموده: <span class="aya" rel="11_66" data-words="4-9">نجینا صالحا و الذین آمنوا معه</span><span class="footnote" rel="6" title="ما صالح را با آنان که با وی ایمان آوردند نجات دادیم سوره هود، آیه ۶۶">*</span> و در داستان قوم شعیب فرموده: <span class="aya" rel="11_94" data-words="5-10">نجینا شعیبا و الذین آمنوا معه</span><span class="footnote" rel="7" title="شعیب و آنان که با وی ایمان آوردند نجات دادیم سوره هود، آیه ۹۴">*</span> و همچنین در داستانهای دیگر. </p> <p>و اما اینکه فرمود: باس ما از مجرمین نمی‌گذرد، این نیز در آیات بسیاری بطور عمومی و خصوصی ذکر شده، در آیه‌ <span class="aya" rel="10_47" data-words="1-14">و لکل أمة رسول فإذا جاء رسولهم قضی بینهم بالقسط و هم لا یظلمون</span><span class="footnote" rel="8" title="و برای هر امتی رسولی است، پس چون رسولشان آمد بینشان به حق و عدالت داوری شد، و ایشان ستم نمی‌شوند سوره یونس، آیه ۴۷">*</span> و آیه‌ <span class="aya" rel="13_11" data-words="23-38">و إذا أراد الله بقوم سوءا فلا مرد له و ما لهم من دونه من وال</span><span class="footnote" rel="9" title="و چون خداوند برای قومی بدی بخواهد، کسی را از آن گریز نیست، و جز خدا ولیی نخواهد داشت سوره رعد، آیه ۱۲">*</span> و همچنین آیات دیگر ذکر شده. </p> <p>                   <code class="page" rel="11,382"/> این بود بهترین معناهایی که برای آیه مورد بحث ذکر کرده‌اند، دلیل بر آن هم این است که آیه شریفه همانطور که گفتیم با مضمونی که دارد غایت و سرآمد مضمون آیه قبلش است، و در این میان معانی دیگری برای آیه آورده‌اند که خالی از اشکال نیست، و ما متعرض نشدن به آن را بهتر دانستیم. </p> <p><code class="aya" rel="12_111"/> <span class="aya" rel="12_111" data-words="1-7">لقد کان فی قصصهم عبرة لأولی الألباب...</span>. </p> <p><span class="phrase">راغب در مفردات می‌گوید: اصل کلمه <em rel="fa_12_111_5-5" data-sentence="33:222">عبر</em> به معنای تجاوز از حالی به حالی است، و اما عبور تنها، مختص به تجاوز از آب است... و <em rel="fa_12_111_5-5" data-sentence="171:124">اعتبار</em> و <em rel="fa_12_111_5-5" data-sentence="233:108">عبرة</em> مخصوص به حالتی است که انسان بوسیله آن از شناختن چیزی که قابل مشاهده است به چیزی که قابل مشاهده نیست می‌رسد.</span> <span class="phrase">هم چنان که خدای تعالی فرمود: <span class="aya" rel="3_13" data-words="26-29">إن فی ذلک لعبرة</span> -در این آیات عبرت است<span class="footnote" rel="1" title="تفسیر عیاشی، ج ۲، ص ۱۹۹ ح ۹۲">*</span> ضمیر در <em rel="fa_12_111_4-4" data-sentence="206:318">قصصهم</em> به انبیاء، که یکی از ایشان یوسف، صاحب داستان این سوره است برمی‌گردد، احتمال هم دارد که به یوسف و برادرانش برگشته و معنا چنین باشد: قسم می‌خورم که در داستانهای انبیاء و یا یوسف و برادرانش عبرت است برای صاحبان عقل ، و این داستان که در این سوره آمده حدیثی افترایی نبود، لیکن تصدیق کتاب آسمانی قبل از قرآن یعنی تورات است.</span> </p> <p> <span class="aya" rel="12_111" data-words="18-21">و تفصیل کل شیء...</span> -هم بیان و تمیز هر چیزی است از آنچه که مردم در دینشان که اساس سعادت دنیا و آخرتشان است بدان نیازمندند، و هم هدایت بسوی سعادت و رستگاری است، و هم رحمت خاصی است از خداوند به مردمی که بدان ایمان آورند، آری از این نظر رحمت خاص الهی است که مردم با هدایت او بسوی صراط مستقیم هدایت می‌شوند. </p> <h3>بحث روایتی‌ <span class="title" rel="12_106">روایاتی در معنای جمله! <span class="aya" rel="12_106" data-words="2-9">ما یؤمن أکثرهم بالله إلا و هم مشرکون</span> </span> </h3> <p> در تفسیر قمی به سند خود از فضیل از ابی جعفر (ع) روایت کرده که در ذیل جمله‌ <span class="aya" rel="12_106" data-words="2-9">ما یؤمن أکثرهم بالله إلا و هم مشرکون</span> فرموده: مقصود از آن، شرک طاعت است، نه شرک در عبادت، یعنی معصیت‌هایی که ارتکاب می‌شوند در حقیقت شرک در اطاعت است و گنهکاران با گناه خود شیطان را اطاعت کرده‌اند.<span class="footnote" rel="2" title="تفسیر عیاشی، ج ۲، ص ۲۰۰ ح ۹۶">*</span>     <code class="page" rel="11,383"/> و در تفسیر عیاشی از محمد بن فضیل از حضرت رضا (ع) روایت کرده که فرمود: مقصود شرکی است که به حد کفر نرسیده باشد.<span class="footnote" rel="1" title="اصول کافی، ج ۱، ص ۱۱۸، ح ۱۰، ط بیروت">*</span> و نیز در همین کتاب از مالک بن عطیه از ابی عبد اللَّه (ع) روایت کرده که در ذیل آیه شریفه فرموده: مقصود از این شرک این است که کسی بگوید: اگر فلانی نبود من هلاک شده بودم، و اگر فلانی نبود من به فلان منفعت و فلان خیر می‌رسیدم، و اگر فلانی نبود زن و بچه من از دستم رفته بودند، زیرا چنین کسی برای خدا در ملک او شریکی قایل شده که آن شریک روزیش می‌دهد، و یا بلا را از او دفع می‌کند. آن گاه می‌گوید عرض کردم: حال اگر کسی چنین بگوید: اگر خدا فلانی را نرسانده بود من هلاک می‌شدم چطور آیا این هم شرک است؟ فرمود: این خوبست و اشکالی ندارد<span class="footnote" rel="2" title="اصول کافی، ج ۱، ص ۱۱۸، ح ۱۱، ط بیروت">*</span>. </p> <p>و نیز در همین کتاب از زراره روایت کرده که گفت: از حضرت ابی جعفر  (ع) پرسیدم چه می‌فرمایی در آیه‌ <span class="aya" rel="12_106" data-words="1-9">و ما یؤمن أکثرهم بالله إلا و هم مشرکون</span>؟ فرمود: یکی از مثالهای این شرک این است که کسی بگوید: نه بجان تو<span class="footnote" rel="3" title="تفسیر عیاشی، ج ۲، ص ۱۹۹، ح ۹۰">*</span>. </p> <p>مؤلف: مقصود آن حضرت این است که کسی بغیر خدا قسم بخورد، چون غیر خدا را به نحوی تعظیم کرده که ذاتا لایق و مستحق آن نیست، و اخبار در این باره زیاد است. </p> <h3> <span class="title" rel="12_108">دو روایت در بیان این که مراد از: <span class="aya" rel="12_108" data-words="11-12">من اتبعنی</span> در آیه: <span class="aya" rel="12_108" data-words="1-3">قل هذه سبیلی...</span> علی (علیه السلام) است</span> </h3> <p> و در کافی به سند خود از <em>سلام بن مستنیر</em> از ابی جعفر (ع) روایت کرده که در ذیل آیه‌ <span class="aya" rel="12_108" data-words="1-12">قل هذه سبیلی أدعوا إلی الله علی بصیرة أنا و من اتبعنی</span> فرمود: مقصود رسول خدا (ص) و امیر المؤمنین و اوصیای بعد از آن حضرتند<span class="footnote" rel="4" title="اصول کافی، ج ۱، ص ۴۲۵، ح ۶۶، ط بیروت">*</span>. </p> <p>و نیز در همین کتاب به سند خود از <em>ابی عمرو زبیری</em> از امام صادق (ع) روایت کرده که در ذیل همان آیه فرموده: مقصود علی است که اولین پیرو او در ایمان به خدا و تصدیق نبوت اوست، و از میان امتی که او در آن امت و بسوی آن امت مبعوث شده اولین کسی که قبل از همه خلق به آنچه او از ناحیه خدا آورده ایمان آورده و هرگز به خدا شرک نورزیده ایمان خود را مشوب و آمیخته با ظلم (که همان شرک باشد) نکرده علی است<span class="footnote" rel="5" title="اصول کافی، ج ۲، ص ۴۰، ح ۱">*</span>. </p> <p>مؤلف: این دو روایت مؤید آن بیانی است که در ذیل آیه گذراندیم، و در معنای آن دو،           <code class="page" rel="11,384"/> روایات دیگری نیز هست، که بعید نیست ذکر مصداق در همه آنها از باب تطبیق باشد. </p> <p>و نیز در کافی به سند خود از هشام بن حکم روایت آورده که گفت: از امام صادق  (ع) پرسیدم: مقصود خداوند از اینکه فرمود: <span class="aya" rel="12_108" data-words="14-15">سبحان الله</span> چیست؟ فرمود: بلند داشتن خداست، یعنی اظهار پاکی خدا از هر بدی از روی غیرت بندگی<span class="footnote" rel="1" title="تفسیر عیاشی، ج ۲، ص ۲۰۱، ح ۱۰۶، چاپ تهران">*</span>. </p> <p>و نیز در همین کتاب به سند خود از هشام جوالیقی روایت کرده که گفت: از امام صادق (ع) از معنای کلام خدا که فرموده: <span class="aya" rel="12_108" data-words="14-15">سبحان الله</span> سؤال کردم، فرمود: معنایش این است که خدا منزه است<span class="footnote" rel="2" title="الدر المنثور، ج ۴، ص ۴۱، ط بیروت">*</span>. </p> <p>و در کتاب معانی به سند خود از <em>سیار</em> از حسن بن علی از پدرانش از امام صادق  (ع) روایت کرده که در ضمن حدیثی وی را مخاطب قرار داده فرمود: مگر تا کنون ندانستی که خداوند دنیا را هرگز از پیغمبر و یا امامی از جنس بشر خالی نگذاشته؟ مگر خداوند نبوده که فرموده: <span class="aya" rel="12_109" data-words="1-5">و ما أرسلنا من قبلک</span> -یعنی بسوی خلق- <span class="aya" rel="12_109" data-words="6-12">إلا رجالا نوحی إلیهم من أهل القری</span> که خبر داده از اینکه هیچوقت ملائکه را بسوی زمین مبعوث نکرده، و ایشان را ائمه و حکام قرار نداده، و اگر فرستاده، بسوی انبیاء فرستاده<span class="footnote" rel="3" title="عیون الاخبار الرضا، ج ۱، ص ۲۷۰">*</span>. </p> <h3> <span class="title" rel="12_110">چند روایت در معنای آیه: <span class="aya" rel="12_110" data-words="1-4">حتی إذا استیأس الرسل...</span> </span> </h3> <p> و در عیون به سند خود از علی بن محمد بن جهم روایت کرده که گفت: در مجلس مامون حاضر شدم، در حالی که رضا علی بن موسی (ع) نزد او بود، مامون از آن جناب پرسید: یا بن رسول اللَّه مگر شما نمی‌گویید که انبیاء معصومند؟ فرمود: چرا، راوی حدیث را هم چنان ادامه داده تا آنجا که می‌گوید: مامون به ابی الحسن عرض کرد: پس بفرما معنای آیه <span class="aya" rel="12_110" data-words="1-11">حتی إذا استیأس الرسل و ظنوا أنهم قد کذبوا جاءهم نصرنا</span> چیست؟ رضا (ع) فرمود: خداوند می‌فرماید: تا آنکه رسولان از قوم خود مایوس شدند، و قوم ایشان گمان کردند که به رسولان دروغ خبر داده‌اند، در این موقع بود که یاری ما ایشان را دریافت<span class="footnote" rel="4" title="عیون الأخبار ج ۱">*</span>. </p> <p>مؤلف: این روایت مؤید معنایی است که ما برای آیه کردیم، و بعضی از روایات که دارد رسولان احتمال دادند که نکند آن کسی که برای ایشان وحی آورده شیطان بوده که خود را بصورت فرشته درآورده، روایات قابل اعتمادی نیست. </p> <p>         <code class="page" rel="11,385"/> و در تفسیر عیاشی از زراره روایت کرده که گفت: به حضرت صادق (ع) عرض کردم: چطور رسول خدا (ص) نترسید از اینکه مبادا آنچه از ناحیه خدا برایش می‌آید از القائاتی باشد که شیطان در دلش بیندازد؟ فرمود: خداوند وقتی یکی از بندگان خود را رسول خدا بگیرد، سکینه و وقار را بر او نازل می‌کند، و آنچه که از ناحیه خدا برایش می‌آید عینا مانند چیزهایی که به چشم می‌بیند یقین‌آور است<span class="footnote" rel="1" title="مجمع البیان، ج ۴ ص ۱۲۶، ط بیروت">*</span>. </p> <p>و در الدر المنثور است که ابن جریر و ابن منذر از ابراهیم از ابی حمزه جزری روایت کرده‌اند که گفت: غذایی درست کردم و عده‌ای از اصحابمان را که از آن جمله سعید بن جبیر و ضحاک بن مزاحم بودند به آن غذا دعوت نمودم،  (در آن میان) جوانی از قریش از سعید بن جبیر پرسید یا ابا عبد اللَّه!این حرف را چگونه قرائت می‌کنی: <span class="aya" rel="12_110" data-words="1-9">حتی إذا استیأس الرسل و ظنوا أنهم قد کذبوا</span>؟ زیرا من هر وقت بدینجا می‌رسم آرزو می‌کنم ای کاش این سوره را نخوانده بودم سعید گفت: درست است و معنایش این است که تا آنکه رسولان از تصدیق قوم خود مایوس شدند و مردمی که آن رسولان بسویشان گسیل شده بودند چنین پنداشتند که به رسولان دروغ خبر داده‌اند. ضحاک گفت: اگر برای حل این اشکال تا یمن رفته بودم کم بود<span class="footnote" rel="2" title="مجمع البیان، ج ۴ ص ۱۲۶، ط بیروت">*</span>. </p> 
