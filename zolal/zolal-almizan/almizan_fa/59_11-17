<h3 class="ayas">سوره الحشر آیه‌های ۱۱ تا ۱۷</h3><code class="section" rel="59_11-17"/><h3>ترجمه آیات</h3> <p> <span class="trans" rel="59_11">آیا به وضع کسانی که نفاق ورزیدند نیندیشیدی که به برادران خود، یعنی به آنهایی که از اهل کتاب کافر شدند، می‌گویند: اگر مسلمانان شما را از دیارتان بیرون کنند ما نیز مطمئنا با شما بیرون خواهیم شد و در باره شما احدی را ابدا اطاعت نخواهیم کرد و اگر با شما جنگ کنند بطور یقین و حتما یاریتان خواهیم نمود و خدا شهادت می‌دهد به اینکه ایشان دروغگویند. <code class="page" rel="19,365"/> «۱۱» </span><span class="trans" rel="59_12"> و مسلما اگر بنی النضیر از دیارشان بیرون شوند این منافقین با آنان بیرون نخواهند رفت و اگر با ایشان بجنگند یاریشان نخواهند نمود و بر فرض هم که یاریشان کنند در وسط کارزار فرار خواهند کرد و آن وقت خودشان هم یاری نخواهند شد.  «۱۲» </span><span class="trans" rel="59_13">شما مسلمانان در نظر آنان ترسناکترید از خدا و این بدان جهت است که ایشان مردمی نفهمند.  «۱۳» </span><span class="trans" rel="59_14">اینها دسته جمعی با شما نمی‌جنگند مگر در داخل قریه‌های محکم و یا از پس دیوارها. شجاعتشان بین خودشان شدید است تو آنان را متحد می‌بینی ولی دلهایشان پراکنده است و این بدان جهت است که مردمی بی‌تعقل‌اند.  «۱۴» </span><span class="trans" rel="59_15">وضع آنان درست مثل کسانی است که قبل از ایشان در همین سالهای نزدیک وبال کار خود را چشیدند و عذابی الیم هم در پی دارند.  «۱۵» </span><span class="trans" rel="59_16">درست مثل شیطان که به انسان گفت کافر شو و چون کافر شد گفت من از تو بیزارم من از خدا می‌ترسم که رب العالمین است.  «۱۶» </span><span class="trans" rel="59_17">در نتیجه عاقبت آن شیطان و آن انسان کافر این شد که هر دو برای ابد در آتشند و همین است کیفر ستمکاران.  «۱۷» </span></p>         <h3>بیان آیات‌ <span class="title" rel="59_11 59_12 59_13 59_14 59_15 59_16 59_17">دروغگویی و پیمان شکنی منافقین در وعده‌ها و قرارهایی که با برادران کافرشان می‌گذارند</span> </h3> <p> این آیات به حال منافقین و وعده‌هایی که به مردم بنی النضیر دادند که اگر با مسلمین بجنگید کمکتان می‌کنیم، و اگر بیرون بروید با شما می‌آییم، و نیز به خلف وعده‌شان اشاره می‌کند. </p> <p> <span class="aya" rel="59_11" data-words="1-13">أ لم تر إلی الذین نافقوا یقولون لإخوانهم الذین کفروا من أهل الکتاب...</span> کلمه <em>اخوان</em> جمع <em>اخوة</em> است، و کلمه <em>اخوة</em> جمع <em>أخ-برادر</em> است. و کلمه <em>اخوة</em> -به ضم همزه و ضم خاء-به معنای مشترک بودن دو نفر در انتسابشان به یک پدر است. این معنای اصلی اخوت است، ولی بعدها در معنایش توسعه داده، در افراد مشترک در یک عقیده، و یا مشترک در صداقت و امثال آن نیز استعمال شده، البته کلمه <em>اخوة</em> بیشتر در همان معنای اصلی به کار می‌رود. و به طوری که گفته‌اند: بیشتر مورد استعمال <em>اخوان</em>  اشتراک در اعتقاد و امثال آن است. </p> <p>استفهامی که در ابتدای آیه آمده استفهام تعجبی است. و منظور از جمله‌ <span class="aya" rel="59_11" data-words="5-6">الذین نافقوا</span> عبد اللَّه بن ابی و یاران او است. و مراد از برادران ایشان از اهل کتاب به طوری که سیاق شهادت می‌دهد همان یهودیان بنی النضیر است، برای اینکه مفاد آیات‌ این است که این کفار از اهل کتاب که برادران منافقین بوده‌اند مردمی بوده‌اند که امرشان دائر شده بین ماندن و جنگیدن بعد از جنگیدن قومی دیگر، و یا ترک وطن کردن و رفتن. و چنین مردمی جز همان مردم بنی النضیر نمی‌توانند باشند، چون تنها آنها بودند که بعد از بنی قینقاع چنین سرنوشتی پیدا کردند. </p> <p><code class="aya" rel="59_12"/> <span class="aya" rel="59_11" data-words="14-27">لئن أخرجتم لنخرجن معکم و لا نطیع فیکم أحدا أبدا و إن قوتلتم لننصرنکم</span> -این آیه حکایت کلام منافقین است، و حرف لام در جمله‌ <span class="aya" rel="59_11" data-words="14-15">لئن أخرجتم</span> لام قسم است. و معنایش این است که: ما سوگند می‌خوریم که هر گاه مسلمانان شما را از دیارتان بیرون کنند ما نیز از دیار خود بیرون شده، همه جا با شما می‌آییم، نه از شما جدا شویم، و نه در جدا شدن از شما سخن کسی را گوش دهیم. و اگر مسلمانان به جنگ شما آیند به یاریتان آییم. </p> <p> <span class="aya" rel="59_11" data-words="28-32">و الله یشهد إنهم لکاذبون</span> -در این جمله آشکار و صریح می‌فرماید: منافقین به این وعده خود وفا نخواهند کرد. </p> <p> <span class="aya" rel="59_12" data-words="1-10">لئن أخرجوا لا یخرجون معهم و لئن قوتلوا لا ینصرونهم</span> در جمله قبلی به طور اجمال وعده منافقین را تکذیب می‌کرد. و در این قسمت از آیه به طور تفصیل آن را تکذیب نموده، لام سوگند را به منظور تاکید تکرار می‌کند. و معنایش این است که: سوگند می‌خورم، که اگر بنی النضیر از دیارشان بیرون شوند، منافقین با ایشان بیرون نخواهند رفت. و باز سوگند می‌خورم که اگر به جنگ مبتلا شوند یاریشان نخواهند کرد<span class="footnote" rel="1" title="این آیه شریفه را باید از اخبار غیبی قرآن شمرد، برای اینکه هم در عصر نزول به صحت رسید و منافقین با همه تاکیدی که در حمایت خود از بنی النضیر نمودند در هنگام کوچ کردن بنی النضیر حمایتی از آنان نکردند و حتی یک نفر هم از ایشان با بنی النضیر کوچ نکرد با اینکه بسیاری از آنان خود از قبیله بنی النضیر بودند، و هم در قرون گذشته به صحت رسیده که هیچگاه به وعده‌های پوچ خود وفا نکردند">*</span>. </p> <p> <span class="aya" rel="59_12" data-words="11-18">و لئن نصروهم لیولن الأدبار ثم لا ینصرون</span> این جمله اشاره است به اینکه: بر فرضی که جنگی واقع شود-که ابدا واقع نمی‌شود و نشد-جنگی با دوام نخواهد بود، و یاری منافقین سودی به حال یهودیان نخواهد داشت، بلکه خود آنان پا به فرار خواهند گذاشت، و بدون اینکه کسی یاریشان کند همه هلاک خواهند شد. </p>   <p>مترجم.  <code class="page" rel="19,367"/><code class="aya" rel="59_13"/> <span class="aya" rel="59_13" data-words="1-7">لأنتم أشد رهبة فی صدورهم من الله...</span> همه ضمیرهای جمع به منافقین برمی‌گردد. و <span class="phrase">کلمه <em rel="fa_59_13_3-3" data-sentence="5:25">رهبة</em> به معنای خشیت و ترس است.</span> و این آیه شریفه جمله‌ <span class="aya" rel="59_12" data-words="11-15">و لئن نصروهم لیولن الأدبار</span> را تعلیل نموده، بیان می‌کند که چرا در فرض یاری دادن فرار می‌کنند. می‌فرماید: علتش این است که منافقین از شما مسلمانان بیشتر می‌ترسند تا از خدا، و به همین جهت اگر به جنگ شما آیند در مقابل شما تاب مقاومت نمی‌آورند. این علت را با علتی دیگر تعلیل نموده، می‌فرماید: علت بیشتر ترسیدنشان این است که مردمی نادان هستند: <span class="aya" rel="59_13" data-words="8-12">ذلک بأنهم قوم لا یفقهون</span>. و اشاره با کلمه  <em>ذلک</em> به بیشتر ترسیدنشان از مؤمنین است، و معنایش چنین است: اینکه گفتیم از شما بیشتر می‌ترسند تا از خدا، علتش این است که مردمی بی‌شعورند، یعنی آن طور که باید نمی‌فهمند. و اگر حقیقت امر را می‌فهمیدند، دستگیرشان می‌شد که زمام امر به دست خداست، نه به دست غیر خدا، حال این غیر خدا چه مسلمانان باشند، و چه دیگران غیر از خدای تعالی کسی قادر بر هیچ عمل خیر یا شر و نافع و ضاری نیست مگر به حول و قوه او. </p> <p>پس منافقین نباید از کسی جز خدا بترسند. </p> <p><code class="aya" rel="59_14"/> <span class="aya" rel="59_14" data-words="1-11">لا یقاتلونکم جمیعا إلا فی قری محصنة أو من وراء جدر...</span> این آیه شریفه هم اثر رهبت منافقین از مسلمین را بیان می‌کند، و هم اثر بزدلی یهودیان را. می‌فرماید: بنی النضیر و منافقین هر دو طایفه از جنگیدن با شما در فضای باز خودداری می‌کنند، و جز در قلعه‌های محکم و یا از پس و پشت دیوارها با شما کارزار نمی‌کنند. </p> <p> <span class="aya" rel="59_14" data-words="12-14">بأسهم بینهم شدید</span> -یعنی شجاعت و دلاوریشان در بین خودشان شدید است، اما همین که با شما روبرو می‌شوند خدای تعالی رعبی از شما به دلهایشان می‌افکند، و در نتیجه از شما سخت می‌ترسند. </p> <p> <span class="aya" rel="59_14" data-words="15-19">تحسبهم جمیعا و قلوبهم شتی</span> -تو ای پیامبر!ایشان را متحد و متشکل می‌بینی، و می‌پنداری که با هم الفت و اتحاد دارند، ولی اینطور نیست، دلهایشان متفرق و پراکنده است، و همین عامل قوی برای خواری و بیچارگی ایشان است. و علت آن پراکندگی هم این است که مردمی فاقد تعقلند، چون اگر تعقل می‌داشتند متحد گشته آرای خود را یکی می‌کردند. </p> <h3> <span class="title" rel="59_11 59_12 59_13 59_14 59_15 59_16 59_17">تمثیل حال منافقین به شیطان که انسان را تا مرز کفر می‌کشاند و سپس از او بیزاری می‌جوید</span> </h3> <p> <code class="aya" rel="59_15"/> <span class="aya" rel="59_15" data-words="1-12">کمثل الذین من قبلهم قریبا ذاقوا وبال أمرهم و لهم عذاب ألیم</span> <span class="phrase">کلمه <em rel="fa_59_15_7-7" data-sentence="5:23">وبال</em> به معنای عاقبت بد است.</span> و <span class="phrase">کلمه <em rel="fa_59_15_5-5" data-sentence="5:114">قریبا</em> قائم مقام ظرف است، و به<code class="page" rel="19,368"/> همین جهت منصوب شده، یعنی <em>در زمانی نزدیک</em> .</span> </p> <p>و جمله <em>کمثل</em> خبری است که مبتدای آن حذف شده، تقدیرش مثلهم کمثل... است. و معنای آیه این است که: مثل یهودیان بنی النضیر در عهدشکنی، و در اینکه منافقین وعده دروغی نصرت به آنان دادند، و سرانجام کارشان به جلای وطن انجامید، مثل اقوامی است که در این نزدیکی‌ها قبل از ایشان بودند. و منظور از آن اقوام <em>بنی قینقاع</em>  است که تیره دیگری از یهودیان مدینه بودند، آنها هم بعد از جنگ بدر عهدشکنی کردند، و رسول خدا (ص) از سرزمین مدینه بیرونشان کرد، و به سرزمین اذرعات فرستاد. منافقین به آنها هم نیرنگ زدند وعده داده بودند که در باره آنان با رسول خدا (ص) صحبت می‌کنند و نمی‌گذارند آن جناب بیرونشان کند. و بنی قینقاع فریب آنان را خورده سرانجام از مدینه بیرون شدند، و وبال کار خود را چشیدند، و در آخرت عذابی الیم دارند. </p> <p>بعضی از مفسرین<span class="footnote" rel="1" title="مجمع البیان، ج ۹، ص ۲۶۴">*</span> گفته‌اند: منظور از جمله‌ <span class="aya" rel="59_15" data-words="2-4">الذین من قبلهم</span> کفار مکه است که در جنگ بدر وبال کفر خود را چشیدند. ولی بیان قبلی با سیاق آیه بهتر می‌سازد. </p> <p>به هر حال مثلی که در آیه شریفه زده شده برای قوم بنی النضیر است، نه برای منافقین، چون از سیاق این طور استفاده می‌شود. </p> <p><code class="aya" rel="59_16"/> <span class="aya" rel="59_16" data-words="1-12">کمثل الشیطان إذ قال للإنسان اکفر فلما کفر قال إنی بریء منک...</span> از ظاهر سیاق برمی‌آید که این مثل بیانگر حال منافقین باشد، که بنی النضیر را فریب داده، وعده نصرتشان دادند، و به آن عمل نکرده، در هنگام حاجت و سختی تنهایشان گذاشتند. </p> <p>و باز از ظاهر سیاق استفاده می‌شود که منظور از شیطان، ابلیس، و منظور از انسان، آدم ابو البشر نیست، بلکه منظور از اولی جنس شیطان، و از دومی جنس آدمیان است که شیطان هر انسانی او را به سوی کفر دعوت نموده و برای اینکه دعوتش را بپذیرد متاعهای زندگی دنیا را در نظرش زینت داده، و روگردانی از حق را با وعده‌های دروغی و آرزوهای بیجا در نظر وی جلوه می‌دهد، و او را گرفتار کفر می‌سازد، به طوری که در طول عمر از کفر خود خرسندی هم می‌کند تا آنکه نشانه‌های مردن یکی پس از دیگری برسند، آن وقت به تدریج می‌فهمد آرزوهایی که شیطانش در دلش افکنده سرابی بیش نبوده و یک عمر فریب آن   <code class="page" rel="19,369"/> سراب را خورده، و با خیال بازی می‌کرده، آن وقت همان شیطان خود را کنار کشیده، می‌گوید: من از تو و رفتار تو بیزارم، و نه تنها به وعده‌هایش عمل نمی‌کند، بلکه این سوز را هم به او می‌گذارد که‌ <span class="aya" rel="59_16" data-words="10-17">إنی بریء منک إنی أخاف الله رب العالمین</span>. </p> <p>و کوتاه سخن آنکه: مثل منافقین در اینکه مردم بنی النضیر را به مخالفت با رسول خدا (ص) واداشته، و وعده نصرتشان دادند، و سپس بی‌وفایی کرده، وعده خود را خلف نمودند، نظیر مثل شیطان است در اینکه انسان را به سوی کفر می‌خواند، و با وعده‌های دروغی‌اش فریبش داده، به کفر وادارش می‌کند. و در آخر از او بیزاری جسته، بعد از یک عمر کفر ورزیدن، در روزی که بسیار به کمک نیازمند است تنهایش می‌گذارد. </p> <p>بعضی از مفسرین<span class="footnote" rel="1" title="الدر المنثور، ج ۶، ص ۱۹۹">*</span> گفته‌اند: مراد از آوردن این مثل، اشاره به داستان برصیصای عابد است که شیطان زنای با زنی را در نظرش جلوه داد، و در آخرش به کفرش هم کشانید که داستانش در بحث روایتی آینده-ان شاء اللَّه تعالی-خواهد آمد. </p> <p>بعضی<span class="footnote" rel="2" title="الدر المنثور، ج ۶، ص ۱۹۹">*</span> دیگر گفته‌اند: منظور از این مثل که فرمود <span class="aya" rel="59_15" data-words="1-5">کمثل الذین من قبلهم قریبا</span> بیان حال کفار مکه در روز جنگ بدر است که نقل این قول در سابق هم گذشت. و <span class="phrase">مراد از کلمه <em rel="fa_59_16_5-5" data-sentence="13:24">انسان</em> در این مثل ابو جهل است.</span> و منظور از اینکه فرموده شیطان به او گفت کفر بورز همان داستانی است که خدای تعالی در این خصوص نقل نموده است: <span class="aya" rel="8_48" data-words="1-41">و إذ زین لهم الشیطان أعمالهم و قال لا غالب لکم الیوم من الناس و إنی جار لکم فلما تراءت الفئتان نکص علی عقبیه و قال إنی بریء منکم إنی أری ما لا ترون إنی أخاف الله و الله شدید العقاب</span><span class="footnote" rel="3" title="زمانی که شیطان برای ایشان اعمالشان را جلوه داد و گفت که امروز احدی از مردم نیست که بتواند شما را شکست دهد، و من به شما تامین می‌دهم، ولی همین که دو صف در برابر هم قرار گرفتند، پای خود را عقب کشید و گفت من از شما بیزارم، من چیزهایی می‌بینم که شما نمی‌بینید، و من از خدا می‌ترسم که خدا شدید العقاب است سوره انفال، آیه ۴۸">*</span>. </p> <p>بنا بر این احتمال، گفتار شیطان که گفت‌ <span class="aya" rel="59_16" data-words="13-17">إنی أخاف الله رب العالمین</span> کلامی جدی بوده است، چون می‌ترسیده همان فرشتگانی که در بدر نازل شده بودند تا مؤمنین را یاری کنند، او را عذاب کنند. و اما بنا بر دو وجه قبلی، گفتار مذکور جدی نبوده، بلکه نوعی استهزاء و خوار داشتن بوده است. </p> <p>     <code class="page" rel="19,370"/><code class="aya" rel="59_17"/> <span class="aya" rel="59_17" data-words="1-11">فکان عاقبتهما أنهما فی النار خالدین فیها و ذلک جزاء الظالمین</span> از ظاهر آیه برمی‌آید که ضمیرهای تثنیه به شیطان و انسان برمی‌گردد که نامشان در ضمن مثل گذشته آمده بود. در نتیجه در این آیه عاقبت شیطان در فریبکاری‌اش و عاقبت انسان در فریب خوردن و گمراه شدنش بیان شده، و در آن اشاره شده که این عاقبت هم عاقبت منافقین است در وعده‌های دروغین که به بنی النضیر دادند، و هم عاقبت بنی النضیر است در فریب خوردنشان از وعده‌های دروغی منافقین، و در اصرارشان بر مخالفت با رسول خدا (ص). و معنای آیه روشن است. </p> <h3>بحث روایتی‌ <span class="title" rel="59_11 59_16 59_12 59_13 59_14 59_15 59_17"> (چند روایت راجع به تبعید بنی النضیر، عهد شکنی منافقان با آنان و داستان برصیصای عابد که کارش به کفر انجامید) </span> </h3> <p> در الدر المنثور است که ابن اسحاق، ابن منذر، و ابو نعیم-در کتاب دلائل-از ابن عباس روایت کرده‌اند که گروهی از قبیله بنی عوف بن حارث-که عبد اللَّه بن ابی بن سلول، و ودیعة بن مالک، و سوید، و داعس از ایشان بودند-شخصی را نزد بنی النضیر فرستادند که قلعه‌های خود را خالی نکنید، و ایستادگی کنید و ما به آسانی شما را تسلیم دشمن نمی‌کنیم، و اگر کارتان به جنگ بیانجامد با دشمن شما می‌جنگیم، و اگر به جلای وطن بکشد، با شما می‌آییم، و ما نیز جلای وطن می‌کنیم. بنی النضیر به امید یاری آنان تن به جنگ دادند، ولی منافقین یاریشان نکردند، برای اینکه خدا ترس از مسلمانان را در دلهایشان بیفکند. </p> <p>به ناچار بنی النضیر از رسول خدا (ص) خواهش کردند به ریختن خون ایشان نپردازد، و به جلای وطن ایشان رضایت دهد، و قبول کردند که بیش از بار یک شتر از اموال خود نبرند، و هر چه حلقه (گویا منظور طلا آلات باشد) دارند نیز با خود نبرند. رسول خدا (ص) هم این تقاضا را پذیرفت. و بنی النضیر (برای اینکه خانه‌هایشان سالم به دست مسلمین نیفتد) آنها را خراب کردند، و آن را (گویا منظور اثاث است) بر پشت شتر خود نهاده‌ روانه خیبر شدند، و بعضی هم به شام رفتند<span class="footnote" rel="1" title="معلوم می‌شود منافقین عده‌ای از همان بنی النضیر بودند که به ظاهر مسلمان شده بودند، و در این جریان از خویشاوندان یهودی خود حمایت می‌کردند مترجم">*</span>. </p> <p>مؤلف: این روایت با تعدادی از روایات که می‌گفت رسول خدا (ص) در آغاز شرط کرد که بیش از بار یک شتر نبرند، منافات دارد، چون در آن روایات آمده که بنی النضیر اول این پیشنهاد را نپذیرفتند، و در آخر وقتی از روی ناچاری پذیرفتند، رسول خدا (ص) قبول نکرد، و فرمود: اجازه ندارید به غیر از زن و بچه خود   <code class="page" rel="19,371"/> چیزی ببرید. و آنها ناگزیر شدند دست خالی بیرون شوند، و رسول خدا (ص) به هر سه نفر از آنان یک شتر و یک مشک آب داد. </p> <p>و نیز در همان کتابست که ابن مردویه از ابن عباس روایت کرده که در تفسیر آیه شریفه‌ <span class="aya" rel="59_11" data-words="1-6">أ لم تر إلی الذین نافقوا</span> گفته است: اینها عبارت بودند از عبد اللَّه بن ابی بن سلول، رفاعة بن تابوت، عبد اللَّه بن نبتل، اوس بن قیظی، و برادرانشان<span class="footnote" rel="1" title="روح المعانی، ج ۲۸، ص ۵۹">*</span> از بنی النضیر<span class="footnote" rel="2" title="روح المعانی، ج ۲۸، ص ۵۹">*</span>. </p> <p>مؤلف: منظور روایت این نیست که تنها این نامبردگان، در این توطئه دست داشته‌اند، پس با روایت قبلی که افراد دیگری را نام می‌برد منافات ندارد. </p> <p>و باز در الدر المنثور است که ابن ابی الدنیا-در کتاب مکائد الشیطان-و ابن مردویه، و بیهقی در-کتاب شعب الایمان-از عبید بن رفاعة دارمی-و او سند را می‌رساند به رسول خدا-که راوی گفت، رسول خدا (ص) فرمود: در بنی اسرائیل راهبی بود. شیطان، دختری را بیمار کرد، و به دل خانواده‌اش انداخت که دوای درد دخترتان نزد فلان راهب است. دختر را نزد راهب بردند، او از نگهداری دختر امتناع می‌کرد، و ایشان اصرار می‌کردند تا سرانجام قبول کرد، و دختر نزد راهب بماند. </p> <p>روزی شیطان راهب را وسوسه کرد، و کام‌گیری از او را در نظر وی زینت داد، و هم چنان او را وسوسه کرد تا آنکه دختر را حامله کرد، بعد از آنکه دختر حامله شد، شیطان به دلش انداخت که هم اکنون رسوا خواهی شد او را بکش، و اگر خانواده‌اش آمدند که دختر ما چه شد بگو دخترتان مرد. راهب دختر را کشت، و دفن کرد. از سوی دیگر شیطان نزد خانواده دختر رفت، و گفت: راهب دخترتان را حامله کرد و سپس او را کشت، خانواده دختر نزد راهب آمدند که دختر ما چه شد؟ گفت دخترتان مرد، خانواده دختر، راهب را دستگیر کردند. </p> <p>شیطان به سوی او برگشت، و گفت: من بودم که جنایت تو را به خانواده دختر گزارش دادم، و من بودم که تو را به این گرفتاری دچار ساختم، حال اگر هر چه گفتم اطاعت کنی نجات می‌یابی، راهب قبول کرد. گفت: باید دو نوبت برایم سجده کنی. راهب دو بار برای شیطان سجده کرد. و آیه شریفه‌ <span class="aya" rel="59_16" data-words="1-6">کمثل الشیطان إذ قال للإنسان اکفر...</span> اشاره به این داستان دارد<span class="footnote" rel="3" title="الدر المنثور، ج ۶، ص ۳۰۰">*</span>. </p> <p>مؤلف: این قصه معروف است، و به طور مختصر و یا مفصل در روایات بسیاری آمده است. </p> 
