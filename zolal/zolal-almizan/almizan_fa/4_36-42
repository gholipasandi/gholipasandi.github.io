<h3 class="ayas">سوره النساء آیه‌های ۳۶ تا ۴۲</h3><code class="section" rel="4_36-42"/><h3>ترجمه آیات</h3> <p> <span class="trans" rel="4_36">و خدا را بپرستید، و چیزی شریک او مگیرید، و به پدر و مادر احسان کنید، و همچنین به خویشاوندان، و یتیمان، و مسکینان و همسایه نزدیک و همسایه دور، و رفیق مصاحب، و در راه مانده و بردگان که مملوک شمایند، که خدا افرادی را که متبختر و خود بزرگ بینند، و به دیگران فخر می‌فروشند دوست نمی‌دارد. <code class="page" rel="4,560"/> «۳۶» </span><span class="trans" rel="4_37"> همان کسانی که بخل می‌ورزند، و دیگران را نیز به بخل دعوت می‌کنند، و آنچه خدا از فضل خود به آنان روزی کرده کتمان می‌کنند، و ما برای کفرپیشگان عذابی تهیه کرده‌ایم که در برابر تبخترشان خوارشان سازد.  «۳۷» </span><span class="trans" rel="4_38">همان کسانی که اموال خود را به عنوان ریا انفاق می‌کنند، و به خدا و روز قیامت ایمان ندارند، و معلوم است کسی که قرینش شیطان باشد، چه بد قرینی دارد.  «۳۸» </span><span class="trans" rel="4_39">چه می‌شد و چه ضرری برایشان داشت اگر به خدا و روز جزا ایمان می‌آوردند؟ و از آنچه خدا روزیشان کرده انفاق می‌نمودند، با اینکه خدا به وضعشان دانا است؟.  «۳۹» </span><span class="trans" rel="4_40">و خدا به سنگینی یک ذره ظلم نمی‌کند، و اگر عمل آنان حسنه باشد آن را مضاعف می‌کند، و از ناحیه خود اجری عظیم می‌دهد.  «۴۰» </span><span class="trans" rel="4_41">و حال که ایمان نیاوردند، -چه حالی خواهند داشت؟ در آن روزی که از هر امتی گواهی بیاوریم، و تو را نیز به عنوان گواه بر این امت حاضر سازیم؟.  «۴۱» </span><span class="trans" rel="4_42">در آن روز کسانی که کفر ورزیدند و رسول را نافرمانی کردند آرزو می‌کنند ای کاش با خاک یکسان شده بودیم، و پیام خدا را کتمان نمی‌کردیم «۴۲» </span></p>           <h3>بیان آیات</h3> <p> هفت آیه است که در آن مسلمین را تشویق و تحریک بر احسان و انفاق در راه خدا نموده، و در ازای آن وعده جمیل داده و ترک آن را که یا به انگیزه بخل است، و یا به انگیزه انفاق در راه خود نمایی است، مذمت کرده است، -آری کسی هم که به عنوان خود نمایی انفاق می‌کند انفاق در راه خدا را ترک کرده است. </p> <h3> <span class="title" rel="4_36">در جمله‌ <span class="aya" rel="4_36" data-words="1-8">و اعبدوا الله و لا تشرکوا به شیئا</span> به توحید عملی دعوت شده است</span> </h3> <p> <span class="aya" rel="4_36" data-words="1-8">و اعبدوا الله و لا تشرکوا به شیئا</span> این جمله دعوت به توحید می‌کند، اما توحید عملی و آن این است که شخص موحد اعمال نیک خود را که از آن جمله احسان مورد بحث است صرفا به خاطر رضای خدای تعالی انجام دهد، و در برابر انجام آن ثواب آخرت را بخواهد، نه اینکه هوای نفس را پیروی نموده، آن را شریک خدای تعالی در پیروی خود بداند. </p> <p>دلیل بر این معنا که منظور توحید عملی می‌باشد این است که دنبال جمله: <span class="aya" rel="4_36" data-words="1-3">و اعبدوا الله</span> فرموده: <span class="aya" rel="4_36" data-words="4-8">و لا تشرکوا به شیئا...</span>، و بعدا همین معنا را تعلیل کرده: به این که‌ <span class="aya" rel="4_36" data-words="36-43">إن الله لا یحب من کان مختالا فخورا</span> که در روایات فرموده‌اند مختال فخور، بخیل و کسی است که مال خود را به عنوان ریاکاری در انظار مردم انفاق می‌کند، اینها کسانی هستند که به خدای<code class="page" rel="4,561"/> تعالی شرک می‌ورزند، چون تنها او را نمی‌پرستند، هوای نفسشان را نیز پرستش می‌کنند. </p> <p>آن گاه می‌فرماید: <span class="aya" rel="4_39" data-words="1-12">و ما ذا علیهم لو آمنوا بالله و الیوم الآخر و أنفقوا</span>، که از آن استفاده می‌شود اگر بخیل و ریا کار با بخل خود و یا ریاکاریش به خدا شرک می‌ورزد، علتش این است که به روز جزا ایمان ندارد. </p> <p>و در جای دیگر باز علت این انحرافها را نداشتن ایمان بروز حساب دانسته فرموده: <span class="aya" rel="38_26" data-words="12-32">و لا تتبع الهوی فیضلک عن سبیل الله إن الذین یضلون عن سبیل الله لهم عذاب شدید بما نسوا یوم الحساب</span><span class="footnote" rel="1" title="سوره ص آیه ۲۶">*</span>،  (پیروی هوای نفس مکن و گرنه تو را از راه خدا دور می‌کند، و محققا علت دور شدن کسانی که از راه خدا دور می‌شوند این است که روز حساب را فراموش کرده‌اند، و به همین جهت عذابی شدید دارند). </p> <p>آن گاه در جای دیگر هواپرستی را شرک خوانده و فرموده: <span class="aya" rel="45_23" data-words="1-11">أ فرأیت من اتخذ إلهه هواه و أضله الله علی علم</span><span class="footnote" rel="2" title="آیا دیدی آن کسی را که هوای نفس خود را معبود خود گرفت، و خدای تعالی او را با این که عالم بود گمراه کرد سوره جاثیه آیه ۲۳">*</span>. </p> <p>پس با همه این آیات روشن ساخت که توحید عملی عبارت است از این که انسان عملی را که انجام می‌دهد صرفا برای آن انجام دهد که ثواب خدای را به دست آورد، و در حین عمل به یاد روز حساب باشد، روزی که روز ظهور ثوابها و عقابها است، و شرک در عمل این است که انسان روز جزا را فراموش کند، -و معلوم است که اگر ایمان به آن داشته باشد فراموشش نمی‌کند، -و در نتیجه عملی را که می‌کند به منظور تحصیل مثوبت نباشد، بلکه برای هدفی باشد که هوای نفسش آن هدف را در نظرش جلوه داده، از قبیل مال دنیا، و یا ستایش مردم، و یا امثال آن، چنین انسانی هوای نفس خود را رو بروی خود قرار داده، و مانند پرستش خدا آن را می‌پرستد، و شریک خدایش قرار می‌دهد. </p> <p>پس مراد از عبادت خدا و اخلاص برای او و عبادت این شد که، عبادت را فقط و فقط به خاطر رضای خدا و به منظور تحصیل مثوبات او بیاورد، نه به خاطر پیروی هوای نفس. </p> <p> <span class="aya" rel="4_36" data-words="9-11">و بالوالدین إحسانا</span>... <span class="phrase"><span class="aya" rel="4_36" data-words="35-35">أیمانکم</span> ظاهرا کلمه <em rel="fa_4_36_11-11" data-sentence="74:283">احسانا</em> مفعول مطلق برای فعلی تقدیری باشد، و تقدیر آیه، احسنوا     <code class="page" rel="4,562"/> بالوالدین احسانا <em>باشد، و کلمه</em> احسانا هم با حرف (با) متعدی می‌شود، و هم با حرف  (الی)، هم گفته می‌شود: <em>احسنت به</em> ، و هم گفته می‌شود <em>احسنت الیه</em> به او احسان کردم.</span> </p> <p><span class="phrase">کلمه <em>بذی القربی</em> عطف است به کلمه <em rel="fa_4_36_10-10" data-sentence="41:722">بالوالدین</em> ، و همچنین کلمات بعد، که همه عطف به آنند، و معنای کلمه <em>ذو القربی</em> خویشاوند و معنای دو جمله‌ <span class="aya" rel="4_36" data-words="20-22">الجار ذی القربی</span> و <span class="aya" rel="4_36" data-words="24-25">الجار الجنب</span> از آنجا که در مقابل هم قرار گرفته‌اند، اولی همسایه نزدیک و دومی همسایه دور است، چون کلمه (جنب) به معنای اجنبی است، و در اینجا قرینه نامبرده معنای دور را به آن می‌دهد، و منظور از این دوری و نزدیکی دوری و نزدیکی از نظر خانه است، در روایت هم از رسول خدا (ص) نقل شده که همسایه را تحدید فرمود به کسی که بین خانه تو و خانه او چهل ذراع، یعنی بیست ذرع فاصله باشد، و در روایتی دیگر تحدید شده به چهل خانه، که احتمال دارد روایت اولی خواسته باشد همسایه نزدیک را تحدید کند و دومی همسایه دور را.</span> </p> <p>و جمله‌ <span class="aya" rel="4_36" data-words="27-28">الصاحب بالجنب</span> به معنای کسی است که پهلوی آدمی باشد، حال یا در سفر از سایر رفقا به انسان نزدیکتر باشد، و یا در حضر خانه‌اش دیوار به دیوار آدمی باشد، و یا در جای دیگر مصاحب آدمی باشد، و کلمه (ابن السبیل) به معنای کسی است که در سفر فقیر شده باشد، و یا اگر او را (پسر راه) خوانده‌اند، از این بابت است که به غیر از راه کسی نیست که وی منسوب به او باشد، تنها این مقدار به او معرفت داریم که در راه سفر است، به این جهت او را پسر راه خوانده‌اند و اما این که فقیر و بی زاد و راحله هم هست از خارج‌مفهوم کلمه به دست می‌آید-و خود کلمه (ابن السبیل) بر آن دلالت ندارد-، و منظور از جمله: <span class="aya" rel="4_36" data-words="33-35">ما ملکت أیمانکم</span> بردگان از کنیز و غلام است، به قرینه این که این طایفه را در عداد کسانی که باید به آنان احسان کرد می‌شمارد، این را هم بگوییم که بیشتر از بردگان تعبیر می‌کنند به: <span class="aya" rel="4_36" data-words="33-35">ما ملکت أیمانکم</span>، چیزی که شما مالک آن شده‌اید، با این که باید تعبیر کرد به (من ملکت ایمانکم- کسی که شما مالک او شده‌اید)  (و شاید این تبدیل عبارت از ناحیه اسلام و برای این بوده که اسلام از مالک شدن انسانها کراهت دارد). </p> <p> <span class="aya" rel="4_36" data-words="36-43">إن الله لا یحب من کان مختالا فخورا</span> کلمه (مختال) به معنای کسی است که دستخوش خیالات خود شده، و خیالش او را در نظر خودش شخصی بسیار بزرگ جلوه داده، در نتیجه دچار به کبر گشته، از راه صواب گمراه شده است، اسب را هم اگر خیل می‌خوانند برای همین است که در راه رفتنش تبختر می‌کند، و<code class="page" rel="4,563"/> کلمه (فخور) به معنای کسی است که زیاد افتخار می‌کند، و این دو صفت یعنی اختیال- خیال‌زدگی-و کثرت فخر از لوازم علاقمندی به مال و جاه، و افراط در حب آن دو است، و اگر فرموده: خدا مختال و فخور را دوست نمی‌دارد، برای همین است که این دو، خدا را دوست نمی‌دارند، زیرا قلبشان وابسته به غیر او است، و اگر خدای تعالی در تفسیر جمله قبل فرموده:  (آنهایی که بخل می‌ورزند...)،  (و آنهایی که اموال خود را به داعی خود نمایی انفاق می‌کنند...) و با این تفسیر روشن می‌سازد که دو طایفه مذکور در معرض آن دو صفت نامبرده‌اند (یعنی صفت خیلاء و فخر)، طایفه اول که بخل می‌ورزد دلش متعلق به مال است، و طایفه دوم دلش متعلق به جاه است، هر چند که بین جاه و مال تا اندازه‌ای ملازمه هست. </p> <p>طبع کلام اقتضا داشت که در بیان علت این، که چرا خدا دوستشان ندارد بفرماید:  (خدای تعالی کسانی را که بخل می‌ورزند و مردم را به بخل ورزیدن تشویق می‌کنند، و چه و چه می‌کنند، دوست نمی‌دارد) خلاصه این که جا داشت اعمال این گونه افراد را علت عدم حب خدا ذکر کند ولی این کار را نکرد، بلکه اول دو صفت از صفات آنان یعنی اختیال و فخر را ذکر کرد، تا بفهماند علت کارهایی که در جملات بعد، از آن نقل می‌کنیم، این دو صفت است، که حاکم بر دلهای آنان است، و علت دوست نداشتن خدا هم همین دو صفت است، و این معنا روشن است. <code class="aya" rel="4_37"/> <span class="aya" rel="4_37" data-words="1-6">الذین یبخلون و یأمرون الناس بالبخل...</span> منظور در این جمله این نیست که فقط با زبان به مردم می‌گویند بخل بورزید، بلکه با روشن عملی خود مردم را به بخل وادار می‌سازند، حال چه اینکه به زبان هم دعوت بکنند، و یا سکوت نمایند، چون این طایفه همواره دارای ثروت و اموالند، و طبیعتا مردم به کاخ و زندگی آنها تقرب می‌جویند، و از دیدن زرق و برق زندگی آنها حالت خضوع و دلدادگی پیدا می‌کنند، چون طمع طبیعت بشر است، پس عمل افراد بخیل خود دعوت کننده مردم به بخل است، به بخل امر می‌کند، و از انفاق منع می‌نماید، و مثل این است که با زبان امر و منع کنند. </p> <p>و اما اینکه فرمود:  (آنچه خدا از فضل خود به ایشان داده را کتمان می‌کنند) از این بابت است که افراد بخیل وقتی به مواردی که جای انفاق است بر می‌خورند تظاهر به فقر می‌کنند چون از سؤال مردم و درخواست کمکشان سخت ناراحت می‌شوند، و از سوی دیگر می‌ترسند اگر از دادن مال، خودداری کنند، مردم خونشان را بریزند، و یا آرامش زندگیشان را سلب کنند، برای اینکه مردم متوجه ثروت و اموال آنان نشوند، لباس پاره می‌پوشند، و غذای<code class="page" rel="4,564"/> نامطلوب می‌خورند. </p> <p>و مراد از کلمه (کافرین)، معنای لغوی آن است، که همان پوشاندن است، چون افراد بخیل نعمتی را که خدا به آنان داده می‌پوشانند، معنای معروف کفر-بی دینی-نیز از همین معنای لغوی گرفته شده، چون کفار حق را می‌پوشانند. </p> <p><code class="aya" rel="4_38"/> <span class="aya" rel="4_38" data-words="1-6">و الذین ینفقون أموالهم رئاء الناس...</span> یعنی اگر انفاق می‌کنند به منظور نشان دادن به مردم می‌کنند، و در این آیه شریفه دلالت بر این معنا است که ریا در انفاق-و یا در هر کاری دیگر-شرک به خدا است، و ریا کاری کشف می‌کند از این که ریاکار ایمانی به خدا ندارد، زیرا اعتمادش به دیدگاه مردم، و خوشایند آنان از عمل او است، شرک از جهت عمل نیز هست، برای اینکه ریا کار از عمل خود ثواب آخرت را نمی‌خواهد، بلکه تنها نتایج سیاسی که انفاقش برای دنیایش دارد می‌خواهد، و آیه شریفه این دلالت را هم دارد که ریا کار قرین شیطان است، و چه قرین بدی است. </p> <p><code class="aya" rel="4_39"/> <span class="aya" rel="4_39" data-words="1-6">و ما ذا علیهم لو آمنوا...</span> این جمله استفهامی برای تاسف و یا تعجب است، و این آیه بما می‌فهماند خودداری کردن از انفاق در راه خدا ناشی از نداشتن ایمان به خدا و روز جزا است، و اگر انسان فکر می‌کند چنین ایمانی دارد، اشتباه کرده، ایمانش واقعی نیست، صرفا پوسته‌ای ظاهری است. </p> <p> <span class="aya" rel="4_39" data-words="16-20">و کان الله بهم علیما</span> این جمله زمینه چینی است برای بیانی که در آیه بعدی آمده، و مناسب‌تر با معنای این جمله آن است که جمله حال بوده باشد، هر چند که علمای نحو اجازه نداده‌اند، و گفته‌اند جمله حالیه اگر با فعل ماضی آغاز شده باشد باید حرف (قد) بر سر آن فعل باشد، مثلا بگوئیم:  (رایت زیدا و قد کان راکبا-، زید را دیدم در حالی که سوار بود). </p> <p><code class="aya" rel="4_40"/> <span class="aya" rel="4_40" data-words="1-6">إن الله لا یظلم مثقال ذرة</span> کلمه (مثقال) به معنای وزن است، و کلمه (ذره) به معنای کوچک‌ترین مورچه قرمز است، و یا به معنای تک غباری است که در هوا معلق است، و به چشم دیده نمی‌شود،  (مگر وقتی که در ستون نوری که از پنجره به داخل اطاق تابیده قرار بگیرد)، و کلمه (مثقال ذرة) نماینده مفعول مطلق و قائم مقام او است، و تقدیر جمله ان اللَّه لا یظلم ظلما یعدل مثقال ذرة وزنا است، یعنی خدا ظلمی نمی‌کند که حتی معادل سنگینی و وزن یک ذره باشد. </p> <p> <span class="aya" rel="4_40" data-words="7-10">و إن تک حسنة...</span> کلمه (حسنه) هم به رفع-صدای پیش-قرائت شده و هم به نصب، -صدای بالا-<code class="page" rel="4,565"/> بنا بر این که به صدای پیش خوانده شود، فعل (کان) تامه خواهد بود و بنا بر این که به فتحه شود ناقصه می‌شود، و فعل (کان) در صورتی که ناقصه باشد، هم اسم می‌خواهد و هم خبر، به ناچار باید گفت اسم آن حذف شده، و تقدیر کلام و ان تکن المثقال حسنة ، اگر آن مثقالی که گفتیم حسنه باشد، خدای تعالی آن را مضاعف و دو چندان می‌کند و اگر در جمله: <span class="aya" rel="4_40" data-words="8-9">إن تک</span> ضمیر را مؤنث آورده به جهت مؤنث بودن خبر (کان) بوده، که عبارت است از لفظ  (حسنه)، و یا به خاطر این است که اسم (کان) که در حقیقت فاعل این فعل مؤنث بوده، تانیث را از مضاف الیه خود یعنی کلمه (ذرة) کسب کرده است. </p> <p>سیاق آیه چنین می‌فهماند که آیه شریفه به منزله تعلیل استفهام و تاسف قبلی است، و تقدیر کلام چنین است: این چقدر مایه تاسف است که ایمان به خدا نیاوردند، و انفاق نکردند زیرا اگر ایمان آورده و انفاق کرده بودند، خدای تعالی به وضع آنها دانا بود، ابدا به آنان (حتی به سنگینی یک ذره) اگر انفاق کرده بودند، ظلم نمی‌کرد و پاداش آن را مهمل نمی‌گذاشت، بلکه اگر حسنه‌ای می‌بود پاداش آن را مضاعف می‌داد (و خدا داناتر است). </p> <p><code class="aya" rel="4_41"/> <span class="aya" rel="4_41" data-words="1-7">فکیف إذا جئنا من کل أمة بشهید...</span> در سابق آن جا که پیرامون آیه: <span class="aya" rel="2_143" data-words="6-9">لتکونوا شهداء علی الناس</span>، بحث می‌کردیم، پاره‌ای مطالب در این که معنای شهادت بر اعمال، چیست، آوردیم، خواننده می‌تواند به جلد اول عربی این تفسیر مراجعه نماید، و به زودی مطالبی دیگر در جای مناسبش ذکر خواهیم کرد انشاء اللَّه. </p> <p><code class="aya" rel="4_42"/> <span class="aya" rel="4_42" data-words="1-7">یومئذ یود الذین کفروا و عصوا الرسول...</span> نسبت معصیت به رسول دادن، شاهد بر این است که منظور از آن نافرمانی دستورات رسول خدا (ص) است، دستوراتی که از مقام ولایت آن جناب صادر می‌شود، و نافرمانی خدای تعالی در احکام شریعت نیست، و جمله: <span class="aya" rel="4_42" data-words="8-11">لو تسوی بهم الأرض</span> کنایه از مردن به معنای باطل الوجود شدن و هیچ و پوچ گشتن است نظیر جمله: <span class="aya" rel="78_40" data-words="11-17">و یقول الکافر یا لیتنی کنت ترابا</span><span class="footnote" rel="1" title="آن روز کافران می‌گویند ای کاش خاک بودیم سوره نبا آیه ۴۰">*</span>. </p> <p> <span class="aya" rel="4_42" data-words="12-16">و لا یکتمون الله حدیثا</span> از ظاهر سیاق بر می‌آید که این جمله عطف است به باطن جمله: <span class="aya" rel="4_42" data-words="2-4">یود الذین کفروا...</span> و فایده این عطف این است که به وجهی دلالت کند، بر مطلبی که آرزو کردن مرگ آنان   <code class="page" rel="4,566"/> را تعلیل کند، و آن مطلب این است که روز قیامت همه چیز آنان برای خدای تعالی بروز می‌کند، چیزی از آنان برای خدا پوشیده نمی‌ماند، زیرا تمام اعمالی که کرده‌اند نزد خدا ظاهر می‌شود، و قهرا با حضور اعمالشان، احوالشان نیز معلوم می‌شود، و علاوه بر این اعضای بدنشان و همچنین انبیا و ملائکه و دیگران همه علیه آنان شهادت می‌دهند، و خود خدا نیز در ما ورای همه آن گواهان محیط بر آنان خواهد بود، در این هنگام است که آرزو می‌کنند ای کاش وجود نمی‌داشتند، و با مشاهده این همه شهادت و این همه رسوایی دیگر جایی برای حاشا کردن نمی‌بینند، خودشان نیز به همه کارهای زشت خود اقرار می‌کنند. </p> <p>و اما اینکه در جای دیگر فرموده: <span class="aya" rel="58_18" data-words="1-9">یوم یبعثهم الله جمیعا فیحلفون له کما یحلفون لکم</span>،  (روزی که خدا همه آنان را مبعوث کند، برای خدا سوگند می‌خورند، همانطور که برای شما سوگند می‌خورند)<span class="footnote" rel="1" title="سوره مجادله آیه ۱۸">*</span>، و در مقام حاشا کردن بر می‌آیند، به زودی انشاء اللَّه خواهیم گفت که این حاشا کردن منافاتی با مطلب این جا ندارد، زیرا گفتیم در آن روز همه باطن آنها ظهور می‌کند یکی از امور باطنی آنان ملکه دروغگویی آنان است، آن روز این ملکه نیز بروز می‌کند، و با این که همه حقایق را از پرده برون افتاده می‌بینند، باز دروغ می‌گویند، و این دروغگویی ظهور همان ملکه است، نه این که بخواهند حقایق را پنهان بدارند، چون گفتیم آن روز، روز بروز حقایق است، روزی است که چیزی بر خدا پوشیده نیست، پس این دروغشان در زمانی است که همه باطنشان ظاهر شده، و دیگر کتمان معنا ندارد. </p> <h3>بحث روایتی</h3> <p> در تفسیر عیاشی در ذیل آیه‌ <span class="aya" rel="4_36" data-words="9-11">و بالوالدین إحسانا...</span>، از سلام جعفی از امام ابی جعفر  (ع)، و از ابان بن تغلب از امام صادق (ع) روایت آورده که فرمودند: این آیه شریفه در باره رسول خدا (ص) و علی (ع) نازل شده (می‌فرماید امت اسلام باید به دو پدر خود رسول خدا (ص) و علی (ع) احسان کنند)<span class="footnote" rel="2" title="و نیز مناقب ج ۳ ص ۱۰۵ سطر ۵-۹">*</span>. </p> <p>آن گاه گفته: نظیر این مطلب در حدیث ابن جبلة آمده، و آن گاه می‌گوید: از رسول خدا  (ص) روایت شده: که والدین مسلمانان، من و علی هستیم. </p> <h3> <span class="title" rel="4_36 4_42 4_37 4_38 4_39 4_40 4_41">توضیحی در مورد روایت نبوی ( ص): من و علی والدین مسلمین هستیم </span> </h3> <p> مؤلف قدس سره: بحرانی در تفسیر برهان بعد از نقل این حدیث می‌گوید: این معنا را صاحب کتاب الفائق نیز روایت کرده است<span class="footnote" rel="1" title="تفسیر برهان ج ۱ ص ۳۶۹ ذیل حدیث ۴">*</span>. </p> <p>عیاشی، این معنا را از ابی بصیر و ابی جعفر و ابی عبد اللَّه (امام صادق)  (علیهم السلام)<span class="footnote" rel="2" title="تفسیر عیاشی ج ۱ ص ۲۴۱ حدیث ۱۲۹">*</span>، و ابن شهر آشوب از أبان، از ابی جعفر (ع) روایت کرده‌اند، و آنچه در این روایات آمده جزء باطن قرآن است، به آن معنایی که ما در بحث پیرامون محکم و متشابه در جلد سوم عربی این کتاب برای باطن قرآن کردیم. </p> <p>آری پدر و یا والد به معنای آن کسی است که مبدأ بشری وجود انسان باشد، و مسئولیت تربیت او را به عهده داشته باشد، بنا بر این معنا، پس معلم آدمی و مربی کمالات او نیز پدر او است، و بنا بر این مثل رسول خدا و حضرت امیر المؤمنین (علیهما افضل الصلاة و السلام) از هر کس دیگری و حتی از پدر جسمانی او سزاوارتر به اینند که برای مؤمن پدر باشند، مؤمنی که به وسیله آن دو بزرگوار هدایت یافته از انوار علوم و معارفشان اقتباس نمودند، زیرا پدر جسمانی به جز مبدأ بودن برای هستی او و تربیت جسم او دخالتی در هستی او ندارد، ولی پیامبر و ولی خدا جان او، و آدمیت او و آخرت و معنویت او و کمالات درونی او را تربیت می‌کنند، پس به پدر بودن سزاوارترند، و آیاتی که در قرآن سفارش والدین را به اولاد می‌کند بر حسب باطن شامل این دو بزرگوار نیز می‌شود، هر چند که به حسب ظاهر دو پدر جسمانی شمرده نمی‌شوند. </p> <p>و نیز در تفسیر عیاشی از ابی صالح از ابی العباس روایت آورده که در تفسیر جمله: <span class="aya" rel="4_36" data-words="19-25">و الجار ذی القربی و الجار الجنب</span> گفته: این دو همسایه‌های نزدیک و دوری است که با تو خویشاوندی ندارند و منظور از صاحب بالجنب همسفر است<span class="footnote" rel="3" title="تفسیر عیاشی ج ۱ ص ۲۴۱ حدیث ۱۳۰">*</span>. </p> <p>مؤلف قدس سره: این که در حدیث ابی العباس آمده، همسایه‌هایی که بین تو و آنان خویشاوندی نباشد تفسیر هر دو قسم همسایه است، هم ذی القربی و هم جار جنب، هر چند که احتمال هم دارد تنها مربوط به جار جنب باشد، و این که صاحب بالجنب را به همسفر تفسیر کرد، بعید نیست خواسته یکی از مصادیق صاحب را نام ببرد. </p> <p>و در همان کتاب از مسعدة بن صدقه از امام صادق از جدش (علیهما السلام) روایت کرده که فرمود: امیر المؤمنین (ع) در خطبه‌ای که اوضاع وحشتناک روز قیامت       <code class="page" rel="4,568"/> را توصیف می‌کرد فرمود: آن روز بر دهن‌ها مهر می‌زنند، دیگر کسی سخن نمی‌گوید، بلکه دستها به سخن در می‌آیند، پاها خود شهادت می‌دهند، پوست‌های بدن سخن می‌گویند، که در دنیا چه کردند، در نتیجه‌ <span class="aya" rel="4_42" data-words="13-16">لا یکتمون الله حدیثا</span><span class="footnote" rel="1" title="تفسیر عیاشی ج ۱ ص ۲۴۲ حدیث ۱۳۳">*</span> هیچ کس نمی‌تواند جریانی را از خدای تعالی پنهان بدارد. </p> <p>و این توجه را داشته باش، که اخبار از طرق اهل سنت بسیار وارد شده، که می‌گویند آیات در باره یهود نازل شده، و گو این که این آیات منتهی می‌شود به آیاتی که متعرض حال اهل کتاب، و مخصوصا یهود می‌شود، و در آن در باره بخل یهودیان، و حرصشان در جمع مال، و ذخیره کردن آن، و نیز در باره وسوسه‌گری در مؤمنین، و تشویق آنان به بخل، و خودداری از انفاق در راه خدا، و تفتین و خوار داشتن ایشان، و خنثی نمودن زحمات رسول خدا (ص) ، سخن می‌گوید، و همین مؤید روایات نامبرده است، جز اینکه، همین روایات به تطبیق شبیه‌تر است، تا به شان نزول، و هم چنان که در غالب روایاتی که در باره شان نزول وارد شده، وضع همین طور است، یعنی شخصی که سخنش در روایت نقل شده به نظرش رسیده که حادثه معینی از مصادیق فلان آیه است، و یا فلان آیه با وضع قوم خاصی خیلی انطباق دارد، و چون چنین بود متعرض آن روایات نشدیم، و با همه کثرتش از نقل آنها صرفنظر کردیم. </p> <p>این را هم بدان که اخبار وارده از رسول خدا (ص) و اهل بیت او  (علیهم السلام) در باره احسان به والدین و خویشاوندان و یتیمان و سایر طبقاتی که نامشان در آیه شریفه آمده آن قدر زیاد است که از حوصله شمارش بیرون است، علاوه بر اینکه نزد خوانندگان معروف و مشهور است، و همین باعث شد از ایراد آن در این جا صرف نظر نماییم، چون هر یک از آن روایات در قرآن کریم موقع خاصی دارد، و بهتر آن دیدیم که هر یک از آن روایات را در موقع مناسبش نقل کنیم. </p> 
