<h3 class="ayas">سوره البقرة آیه‌های ۱۰۶ تا ۱۰۷</h3><code class="section" rel="2_106-107"/><h3>ترجمه آیات</h3> <p> <span class="trans" rel="2_106">ما هیچ آیه‌ای را نسخ نمی‌کنیم و از یادها نمی‌بریم مگر آنکه بهتر از آن و یا مثل آن را می‌آوریم مگر هنوز ندانسته‌ای که خدا بر هر چیزی قادر است.  «۱۰۶» </span><span class="trans" rel="2_107">مگر ندانسته‌ای که ملک آسمانها و زمین از آن خداست و شما بغیر از خدا هیچ سرپرست و یاوری ندارید «۱۰۷» </span></p>   <h3>بیان</h3> <p> این دو آیه مربوط بمسئله نسخ است، و معلوم است که نسخ بان معنایی که در اصطلاح فقها معروف است، یعنی بمعنای کشف از تمام شدن عمر حکمی از احکام، اصطلاحی است که از این آیه گرفته شده، و یکی از مصادیق نسخ در این آیه است. و همین معنا نیز از اطلاق آیه استفاده<code class="page" rel="1,377"/> میشود. </p> <h3> <span class="title" rel="2_106"><span class="phrase">معنی <em rel="fa_2_106_2-2" data-sentence="5:27">نسخ</em> و مراد از <em>نسخ آیه</em></span> </span> </h3> <p> <span class="aya" rel="2_106" data-words="1-4">ما ننسخ من آیة</span> کلمه نسخ بمعنای زایل کردن است، وقتی میگویند:  نسخت الشمس الظل، معنایش اینست که آفتاب سایه را زایل کرد، و از بین برد، در آیه:  <span class="aya" rel="22_52" data-words="1-22">و ما أرسلنا من قبلک من رسول و لا نبی، إلا إذا تمنی، ألقی الشیطان فی أمنیته، فینسخ الله ما یلقی الشیطان</span>، هیچ رسولی و پیامبری نفرستادیم، مگر آنکه وقتی شیطان چیزی در دل او می‌افکند، خدا القاء شیطانی را از دلش زایل می‌کرد، بهمین معنا استعمال شده است.<span class="footnote" rel="1" title="سوره حج آیه ۵۲">*</span> معنای دیگر کلمه نسخ، نقل یک نسخه کتاب به نسخه‌ای دیگر است، و این عمل را از این جهت نسخ میگویند، که گویی کتاب اولی را از بین برده، و کتابی دیگر بجایش آورده‌اند، و بهمین جهت در آیه: <span class="aya" rel="16_101" data-words="1-19">و إذا بدلنا آیة مکان آیة، و الله أعلم بما ینزل، قالوا: إنما أنت مفتر، بل أکثرهم لا یعلمون</span> بجای کلمه نسخ کلمه تبدیل آمده، می‌فرماید: چون آیتی را بجای آیتی دیگر تبدیل می‌کنیم، با اینکه خدا داناتر است به اینکه چه نازل می‌کند میگویند: تو دروغ می‌بندی، ولی بیشترشان نمیدانند.<span class="footnote" rel="2" title="سوره نحل آیه ۱۰۱">*</span> و بهر حال منظور ما این است که بگوئیم: از نظر آیه نامبرده نسخ باعث نمیشود که خود آیت نسخ شده بکلی از عالم هستی نابود گردد، بلکه حکم در آن عمرش کوتاه است، چون بوضعی وابسته است که با نسخ، آن صفت از بین می‌رود. </p> <p>و آن صفت صفت آیت، و علامت بودن است، پس خود این صفت بضمیمه تعلیل ذیلش که می‌فرماید:  مگر نمیدانی که خدا بر هر چیز قادر است، بما می‌فهماند که مراد از نسخ از بین بردن اثر آیت، از جهت آیت بودنش میباشد، یعنی از بین بردن علامت بودنش، با حفظ اصلش، پس با نسخ اثر آن آیت از بین می‌رود، و اما خود آن باقی است، حال اثر آن یا تکلیف است، و یا چیزی دیگر. </p> <p>و این معنا از پهلوی هم قرار گرفتن نسخ و نسیان بخوبی استفاده میشود، چون کلمه  ننسها از مصدر انساء است، که بمعنای از یاد دیگران بردن است، هم چنان که نسخ بمعنای از بین بردن عین چیزیست، پس معنای آیه چنین میشود که ما عین یک آیت را بکلی از بین نمی‌بریم، و یا آنکه یادش را از دلهای شما نمی‌بریم، مگر آنکه آیتی بهتر از آن و یا مثل آن می‌آوریم. </p> <p>و اما اینکه آیت بودن یک آیت بچیست؟ در جواب می‌گوییم: آیت‌ها مختلف، و حیثیات نیز مختلف، و جهات نیز مختلف است، چون بعضی از قرآن آیتی است برای خدای سبحان، باعتبار     <code class="page" rel="1,378"/> اینکه بشر از آوردن مثل آن عاجز است، و بعضی دیگرش که احکام و تکالیف الهیه را بیان می‌کند، آیات اویند، بدان جهت که در انسانها ایجاد تقوی نموده، و آنان را بخدا نزدیک می‌کند، و نیز موجودات خارجی آیات او هستند، بدان جهت که با هستی خود، وجود صانع خود را با خصوصیات وجودیشان از خصوصیات صفات و اسماء حسنای صانعشان حکایت می‌کنند، و نیز انبیاء خدا و اولیائش، آیات او هستند، بدان جهت که هم با زبان و هم با عمل خود، بشر را بسوی خدا دعوت می‌کنند، و همچنین چیزهایی دیگر. </p> <h3> <span class="title" rel="2_106 2_107">مفهوم <em>آیت</em> و اقسام آیات الهی</span> </h3> <p> و بنا بر این کلمه آیت مفهومی دارد که دارای شدت و ضعف است، بعضی از آیات در آیت بودن اثر بیشتری دارند، و بعضی اثر کمتری، هم چنان که از آیه:  <span class="aya" rel="53_18" data-words="1-6">لقد رأی من آیات ربه الکبری</span>، او در آن جا از آیات بزرگ پروردگارش را بدید<span class="footnote" rel="1" title="سوره نجم آیه ۱۸">*</span>، نیز بر می‌آید، که بعضی آیات از بعضی دیگر در آیت بودن بزرگتر است. </p> <p>از سوی دیگر بعضی از آیات در آیت بودن تنها یک جهت دارند، یعنی از یک جهت نمایشگر و یاد آورنده صانع خویشند، و بعضی از آیات دارای جهات بسیارند، و چون چنین است نسخ آیت نیز دو جور است، یکی نسخ آن بهمان یک جهتی که دارد، و مثل اینکه بکلی آن را نابود کند، و یکی اینکه آیتی را که از چند جهت آیت است، از یک جهت نسخ کند، و جهات دیگرش را بآیت بودن باقی بگذارد، مانند آیات قرآنی، که هم از نظر بلاغت، آیت و معجزه است، و هم از نظر حکم، آن گاه جهت حکمی آن را نسخ کند، و جهت دیگرش هم چنان آیت باشد. </p> <h3> <span class="title" rel="2_107 2_106">اشاره به دو اعتراض بر مساله نسخ و استنباط پاسخ آنها از آیه کریمه</span> </h3> <p> این عمومیت را که ما از ظاهر آیه شریفه استفاده کردیم، عمومیت تعلیل نیز آن را افاده می‌کند، تعلیلی که از جمله، <span class="aya" rel="2_106-107" data-words="12-30">أ لم تعلم أن الله علی کل شیء قدیر، أ لم تعلم أن الله له ملک السماوات و الأرض</span> الخ بر می‌آید، چون انکاری که ممکن است در باره نسخ توهم شود، و یا انکاری که از یهود در این باره واقع شده، و روایات شان نزول آن را حکایت کرده، و بالآخره انکاری که ممکن است نسبت بمعنای نسخ بذهن برسد، از دو جهت است. </p> <p>جهت اول اینکه کسی اشکال کند که: آیت اگر از ناحیه خدای تعالی باشد، حتما مشتمل بر مصلحتی است که چیزی بغیر آن آیت آن مصلحت را تامین نمی‌کند و با این حال اگر آیت نسخ شود، لازمه‌اش قوت آن مصلحت است، چیزی هم که کار آیت را بکند، و آن مصلحت را حفظ کند، نیست، چون گفتیم هیچ چیزی در حفظ مصلحت کار آیت را نمی‌کند، و نمیتواند فائده خلقت را- اگر آیت تکوینی باشد-، و مصلحت بندگان را-اگر آیت تشریعی باشد-، تدارک و تلافی   <code class="page" rel="1,379"/> نماید. </p> <p>شان خدا هم مانند شان بندگان نیست، علم او نیز مانند علم آنان نیست که بخاطر دگرگونگی عوامل خارجی، دگرگون شود، یک روز علم بمصلحتی پیدا کند، و بر طبق آن حکمی بکند، روز دیگر علمش بمصلحتی دیگر متعلق شود، که دیروز تعلق نگرفته بود، و در نتیجه بحکم دیگری حکم کند، و حکم سابقش باطل شود، و در نتیجه هر روز حکم نوی براند، و رنگ تازه‌ای بریزد، همانطور که بندگان او بخاطر اینکه احاطه علمی بجهات صلاح اشیاء ندارند، اینچنین هستند، احکام و اوضاعشان با دگرگونگی علمشان بمصالح و مفاسد و کم و زیادی و حدوث و بقاء آن، دگرگون میشود، که مرجع و خلاصه این وجه اینست که: نسخ، مستلزم نفی عموم و اطلاق قدرت است، که در خدا راه ندارد. </p> <p>وجه دوم این است که قدرت هر چند مطلقه باشد، الا اینکه با فرض تحقق ایجاد، و فعلیت وجود، دیگر تغییر و دگرگونگی محال است، چون چیزی که موجود شد، دیگر از آن وضعی که بر آن هستی پذیرفته، دگرگون نمیشود، و این مسئله‌ایست ضروری. </p> <p>مانند انسان در فعل اختیاریش، تا مادامی که از او سر نزده، اختیاری او است، یعنی می‌تواند آن را انجام دهد، و می‌تواند انجام ندهد، اما بعد از انجام دادن، دیگر این اختیار از کف او رفته، و دیگر فعل، ضروری الثبوت شده است. </p> <p>و برگشت این وجه باین است که نسخ، مستلزم این است که ملکیت خدای را مطلق ندانیم، و جواز تصرف او را منحصر در بعضی امور بدانیم، یعنی مانند یهود بگوئیم: او نیز مانند انسانها وقتی کاری را کرد دیگر زمام اختیارش نسبت بان فعل از دستش می‌رود، چه یهود گفتند:  <span class="aya" rel="5_64" data-words="4-6">ید الله مغلولة</span> دست خدا بسته است. </p> <p>لذا در آیه مورد بحث در جواب از شبهه اول پاسخ می‌گوید، به اینکه: <span class="aya" rel="2_106" data-words="12-20">أ لم تعلم أن الله علی کل شیء قدیر</span>؟ یعنی مگر نمی‌دانی که خدا بر همه چیز قادر است، و مثلا می‌تواند بجای هر چیزی که فوت شده، بهتر از آن را و یا مثل آن را بیاورد؟ و از شبهه دوم بطور اشاره پاسخ گفته به اینکه: <span class="aya" rel="2_107" data-words="1-21">أ لم تعلم أن الله له ملک السماوات و الأرض؟ و ما لکم من دون الله من ولی و لا نصیر؟</span> یعنی وقتی ملک آسمانها و زمین از آن خدای سبحان بود، پس او می‌تواند بهر جور که بخواهد در ملکش تصرف کند، و غیر خدا هیچ سهمی از مالکیت ندارد، تا باعث شود جلو یک قسم از تصرفات خدای سبحان را بگیرد، و سد باب آن کند. </p> <p>پس هیچکس مالک هیچ چیز نیست، نه ابتداء و نه با تملیک خدای تعالی، برای اینکه آنچه را هم که خدا بغیر خود تملیک کند، باز مالک است، بخلاف تملیکی که ما بیکدیگر می‌کنیم، که وقتی<code class="page" rel="1,380"/> من خانه خود را بدیگری تملیک می‌کنم در حقیقت خانه‌ام را از ملکیتم بیرون کرده‌ام، و دیگر مالک آن نیستم، و اما خدای تعالی هر چه را که بدیگران تملیک کند، در عین مالکیت دیگران، خودش نیز مالک است، نه اینکه مانند ما مالکیت خود را باطل کرده باشد. </p> <p>پس اگر به حقیقت امر بنگریم، می‌بینیم که ملک مطلق و تصرف مطلق تنها از آن او خدا است، و اگر بملکی که بما تملیک کرده بنگریم، و متوجه باشیم که ما استقلالی در آن نداریم، می‌بینیم که او ولی ما در آن نعمت است، و چون باستقلال ظاهری خود که او بما تفضل کرده بنگریم-با اینکه در حقیقت استقلال نیست، بلکه عین فقر است بصورت غنی، و عین تبعیت است بصورت استقلال-مع ذلک می‌بینیم با داشتن این استقلال بدون اعانت و یاری او، نمیتوانیم امور خود را تدبیر کنیم، آن وقت درک می‌کنیم که او یاور ما است. </p> <p>و این معنا که در اینجا خاطر نشان شد، نکته‌ایست که از حصر در آیه استفاده میشود حصری که از ظاهر، <span class="aya" rel="2_107" data-words="4-10">أن الله له ملک السماوات و الأرض</span> بر می‌آید پس میتوان گفت: دو جمله‌ <span class="aya" rel="2_106" data-words="12-20">أ لم تعلم أن الله علی کل شیء قدیر</span> و <span class="aya" rel="2_107" data-words="1-10">أ لم تعلم أن الله له ملک السماوات و الأرض</span> دو جمله مرتب هستند، مرتب بان ترتیبی که میانه دو اعتراض هست. </p> <p>و دلیل بر اینکه اعتراض بر مسئله نسخ دو اعتراض است، و آیه شریفه پاسخ از هر دو است، این است که آیه شریفه بین دو جمله فصل انداخته، و بدون وصل آورده یعنی بین آن دو، واو عاطفه نیاورده است، و جمله‌ <span class="aya" rel="2_107" data-words="11-21">و ما لکم من دون الله من ولی و لا نصیر</span>، هم مشتمل بر پاسخ دیگری از هر دو اعتراض است، البته پاسخ جداگانه‌ای نیست، بلکه بمنزله متمم پاسخهای گذشته است. </p> <p>می‌فرماید: و اگر نخواهید ملک مطلق خدا را در نظر بگیرید، بلکه تنها ملک عاریتی خود را در نظر می‌گیرید، که خدا بشما رحمت کرده، همین ملک نیز از آنجا که بخشش اوست، و جدا از او و مستقل از او نیست، پس باز خدا به تنهایی ولی شما است، و در نتیجه میتواند در شما و در ما یملک شما هر قسم تصرفی که بخواهد بکند. </p> <p>و نیز اگر نخواهید به عدم استقلال خودتان در ملک بنگرید، بلکه تنها ملک و استقلال ظاهری خود را در نظر گرفته، و در آن جمود بخرج دادید، باز هم خواهید دید که همین استقلال ظاهری و ملک و قدرت عاریتی شما، خود بخود برای شما تامین نمیشود، و نمیتواند خواسته شما را بر آورد، و مقاصد شما را رام شما کند، و به تنهایی مقصود و مراد شما را رام و مطیع قصد و اراده شما کند، بلکه با داشتن آن ملک و قدرت مع ذلک محتاج اعانت و نصرت خدا هستید، پس تنها یاور شما خدا است، و در نتیجه او میتواند از این طریق، یعنی از طریق یاری، هر رقم تصرفی که خواست بکند، پس خدا در امر شما از هر راهی که طی کنید، میتواند تصرف کند، دقت<code class="page" rel="1,381"/> فرمائید . </p> <p>در جمله: <span class="aya" rel="2_107" data-words="11-16">و ما لکم من دون الله</span> بجای ضمیر، اسم ظاهر آمده، یعنی بجای اینکه بفرماید:  دونه فرموده دون اللَّه، و این بدان جهت بوده که جمله مورد بحث بمنزله جمله مستقل، و جدا از ما قبل بوده، چون جملات ما قبل در دادن پاسخ از اعتراضات تمام بوده، و احتیاجی بان نداشته است. </p> <h3> <span class="title" rel="2_106 2_107">پنج نکته پیرامون نسخ</span> </h3> <p> پس از آنچه که گذشت پنج نکته روشن گردید، اول اینکه نسخ تنها مربوط باحکام شرعی نیست بلکه در تکوینیات نیز هست، دوم اینکه نسخ همواره دو طرف میخواهد، یکی ناسخ، و یکی منسوخ، و یا یک طرف فرض ندارد، سوم اینکه ناسخ آنچه را که منسوخ از کمال و یا مصلحت دارد، واجد است. </p> <p>چهارم اینکه ناسخ از نظر صورت با منسوخ تنافی دارد، نه از نظر مصلحت چون ناسخ نیز مصلحتی دارد، که جا پر کن مصلحت منسوخ است، پس تنافی و تناقض که در ظاهر آن دو است، با همین مصلحت مشترک که در آن دو است، برطرف میشود، پس اگر پیغمبری از دنیا برود، و پیغمبری دیگر مبعوث شود، دو مصداق از آیت خدا هستند که یکی ناسخ دیگری است. </p> <p>اما از دنیا رفتن پیغمبر اول که خود بر طبق جریان ناموس طبیعت است که افرادی بدنیا آیند، و در مدتی معین روزی بخورند و سپس هنگام فرا رسیدن اجل از دنیا بروند و اما آمدن پیغمبری دیگر و نسخ احکام دینی آن پیغمبر، این نیز بر طبق مقتضای اختلافی است که در دوره‌های بشریت است، چون بشر رو بتکامل است و بنا بر این وقتی یک حکم دینی بوسیله حکمی دیگر نسخ میشود، از آنجا که هر دو مشتمل بر مصلحت است و علاوه بر این حکم پیامبر دوم برای مردم پیامبر اول صلاحیت ندارد، بلکه برای آنان حکم پیغمبر خودشان صالح‌تر است و برای مردم دوران دوم حکم پیامبر دوم صالح‌تر است، لذا هیچ تناقضی میان این احکام نیست و همچنین اگر ما ناسخ و منسوخ را نسبت باحکام یک پیغمبر بسنجیم، مانند حکم عفو در ابتدای دعوت اسلام که مسلمانان عده‌ای داشتند و عده‌ای نداشتند و چاره‌ای جز این نبود که ظلم و جفای کفار را نادیده بگیرند و ایشان را عفو کنند و حکم جهاد بعد از شوکت و قوت یافتن اسلام و پیدایش رعب در دل کفار و مشرکین که حکم عفو در آن روز بخاطر آن شرائط مصلحت داشت و در زمان دوم مصلحت نداشت و حکم جهاد در زمان دوم مصلحت داشت، ولی در زمان اول نداشت. </p> <h3> <span class="title" rel="2_106 2_107">آیات منسوخه نوعا لحنی دارند که می‌فهمانند بزودی نسخ خواهند شد</span> </h3> <p> از همه اینها که بگذریم آیات منسوخه نوعا لحنی دارند که بطور اشاره می‌فهمانند که بزودی نسخ خواهند شد و حکم در آن برای ابد دوام ندارد، مانند آیه:  <span class="aya" rel="2_109" data-words="22-28">فاعفوا و اصفحوا حتی یأتی الله بأمره</span>، فعلا عفو کنید و نادیده بگیرید تا خداوند امر خود را بفرستد<span class="footnote" rel="1" title="سوره بقره آیه ۱۰۹">*</span>، که بروشنی می‌فهماند: حکم عفو و گذشت دائمی نیست و بزودی حکمی دیگر می‌آید، که بعدها بصورت حکم جهاد آمد. </p> <p>و مانند حکم زنان بدکاره که فرموده:  <span class="aya" rel="4_15" data-words="13-23">فأمسکوهن فی البیوت، حتی یتوفاهن الموت أو یجعل الله لهن سبیلا</span>، ایشان را در خانه‌ها حبس کنید تا مرگشان برسد و یا خدا راهی برایشان معین کند<span class="footnote" rel="2" title="سوره نساء آیه ۱۵">*</span>، که باز بوضوح می‌فهماند حکم حبس موقتی است و همین طور هم شد و آیه شریفه با آیه تازیانه زدن بزناکاران نسخ گردید، پس جمله: <span class="aya" rel="2_109" data-words="25-28">حتی یأتی الله بأمره</span> در آیه اول و جمله‌ <span class="aya" rel="4_15" data-words="19-23">أو یجعل الله لهن سبیلا</span> در آیه دوم خالی از این اشعار نیستند که حکم آیه موقتی است و بزودی دستخوش نسخ خواهند شد. </p> <p>پنجم اینکه آن نسبت که میانه ناسخ و منسوخ است، غیر آن نسبتی است که میانه عام و خاص و مطلق و مقید، و مجمل و مبین است، برای اینکه تنافی میانه ناسخ و منسوخ بعد از انعقاد ظهور لفظ است، باین معنا که ظهور دلیل ناسخ در مدلول خودش تمام است و با این حال دلیل دیگر بر ضد آن می‌رسد که آنهم ظهورش در ضدیت دلیل منسوخ تمام است آن گاه رافع این تضاد و تنافی، همانطور که گفتیم حکمت و مصلحتی است که در هر دو هست. </p> <p>بخلاف عام و خاص، و مطلق و مقید، و مجمل و مبین، که ظهور دلیل عام و مطلق و مجمل، قبل از جستجو از دلیل مخصص و مقید و مبین ظهوری تمام نیست وقتی دلیل مخصص پیدا شد، با قوتی که در ظهور لفظی آن هست، دلیل عام را تخصیص می‌زند و همچنین وقتی دلیل مقید پیدا شد، با قوت ظهور لفظیش دلیل مطلق را تفسیر می‌کند و نیز وقتی دلیل مبین پیدا شد، با قوت ظهورش بیانگر دلیل مجمل میشود که تفصیل آن در فن اصول فقه بیان شده است و همچنین است تنافی میانه دو آیه‌ای که یکی محکم است و یکی متشابه که انشاء اللَّه بحث از آن در ذیل آیه: <span class="aya" rel="3_7" data-words="6-8">منه آیات محکما</span>،... <span class="aya" rel="3_7" data-words="12-14">و أخر متشابهات</span><span class="footnote" rel="3" title="سوره آل عمران آیه ۷">*</span> از نظر خواننده عزیز خواهد گذشت. </p> <h3> <span class="title" rel="2_106 2_107">فراموشاندن نساء آیه‌ای از آیات خدا شامل رسول خدا نمیشود</span> </h3> <p>  او ننسها این کلمه بصورت نون مضمومه و سین بصدای کسره قرائت شده که بنا بر این مشتق از انساء خواهد بود که بمعنای بردن چیزی از خزینه علم و خاطر کسی است و توضیحش گذشت که خدا چگونه یاد چیزی را از دل کسی می‌برد. </p> <p>و این خود کلامی است مطلق و بدون قید و یا بعنایتی دیگر، عام و بدون مخصص که اختصاصی برسولخدا  ص ندارد و بلکه میتوان گفت اصلا شامل آن جناب نمیشود، برای اینکه       <code class="page" rel="1,383"/> آیه:  <span class="aya" rel="87_6-7" data-words="1-7">سنقرئک فلا تنسی، إلا ما شاء الله</span> : بزودی بتو قدرت خواندن میدهیم، بطوری که دیگر آن را فراموش نخواهی کرد مگر چیزی را که خدا بخواهد. که از آیات مکی است و قبل از آیه نسخ مورد بحث که مدنی است نازل شده، فراموشی را از رسول خدا نفی می‌کند و میفرماید: تو دیگر هیچ آیه‌ای را فراموش نمیکنی، با این حال دیگر چگونه انساء آیه‌ای از آیات شامل رسول خدا  ص میشود؟ خواهی گفت: در آخر آیه هفتم از سوره اعلی، جمله: <span class="aya" rel="87_7" data-words="1-4">إلا ما شاء الله</span> آمده و از آن فهمیده می‌شود که اگر خدا بخواهد، رسول خدا ص نیز فراموش میکند، در پاسخ می‌گوئیم: این استثناء مانند استثناء در آیه:  <span class="aya" rel="11_108" data-words="7-20">خالدین فیها ما دامت السماوات و الأرض، إلا ما شاء ربک، عطاء غیر مجذوذ</span>، در حالی که همواره و جاودانه در آن بهشت‌ها هستند، ما دام که آسمانها و زمین هستند، الا ما شاء ربک و این عطائی است که قطع شدن برایش نیست<span class="footnote" rel="1" title="سوره هود آیه ۱۰۸">*</span> می‌باشد که در آیه‌ای قرار گرفته که سه بار جاودانگی بهشتیان را تکرار کرده، هم با کلمه خالدین و هم با جمله: <span class="aya" rel="11_108" data-words="9-13">ما دامت السماوات و الأرض</span> و هم با جمله: <span class="aya" rel="11_108" data-words="18-20">عطاء غیر مجذوذ</span>. </p> <p>پس می‌فهمیم که این استثناء برای این نیست که بفهماند یک روزی اهل بهشت از بهشت بیرون میشوند، بلکه تنها باین منظور آمده که بفهماند خدا مانند شما انسانها نیست که وقتی کاری از شما سر زد دیگر قدرت و اختیار قبل از انجام آن از دستتان بیرون می‌شود، بلکه خدا بعد از انجام هر کار باز قدرت قبل از انجام را دارد، در آیه مورد بحث هم استثناء برای همین معنا آمده، نه اینکه بخواهد بگوید: تو آیات قرآن را فراموش نمی‌کنی، مگر آن آیاتی را که خدا بخواهد، چون اگر منظور این بود، دیگر جمله:  فلا تنسی، پس دیگر فراموش نمیکنی معنا نداشت چون از این جمله بر می‌آید که فراموش نکردن یک عنایتی است که خدا بشخص آن جناب کرده و منتی است که بر آن جناب نهاده و اگر مراد این بود که بفرماید: هر چه را فراموش کنی به مشیت خدا فراموش کرده‌ای، اختصاصی برای رسول خدا ص نمیشد چون هر صاحب حافظه‌ای از انسان و سایر حیوانات، هر چه را بیاد داشته باشند و هر چه را از یاد ببرند، همه‌اش مشیت خدا است. </p> <p>رسول خدا ص هم قبل از نزول این آیه و این اقراء امتنانی که آیه: <span class="aya" rel="87_6" data-words="1-3">سنقرئک فلا تنسی</span> وعده آن را می‌دهد، هر چه بیاد میداشت و یا از یاد می‌برد بمشیت خدای تعالی بود، و آیه نامبرده هیچ عنایت زائدی برای آن جناب اثبات نمی‌کند، در حالی که میدانیم در مقام اثبات چنین عنایتی است. </p> <p>پس استثناء در آن جز اثبات اطلاق قدرت، هیچ منظوری ندارد می‌خواهد بفرماید ما قدرت   <code class="page" rel="1,384"/> خواندن بتو میدهیم و تو دیگر تا ابد آن را از یاد نمیبری و خدا با این حال قدرت آن را دارد که آن را از یادت ببرد،  دقت فرمائید. </p> <p>همه اینها بر اساس قرائنی بود که گفتیم، البته بعضی از قاریان جمله مورد بحث را با فتحه نون و با همزه خوانده‌اند که بنا بر این قرائت کلمه مورد بحث از ماده ن-سین-ء گرفته شده، و نسی‌ء به معنای تاخیر انداختن است و معنای آیه بنا بر این قرائت چنین می‌شود: که ما هیچ آیتی را با از بین بردن نسخش نمی‌کنیم و با تاخیر اظهار آن، عقبش نمی‌اندازیم، مگر آنکه آیتی بهتر از آن یا مانند آن می‌آوریم و تصرف الهی با تقدیم و تاخیر در آیات خود باعث فوت کمال و یا فوت مصلحتی نمی‌شود. </p> <p>دلیل بر اینکه مراد بیان این نکته است، که تصرف الهی همواره بر طبق کمال و مصلحت است، جمله: <span class="aya" rel="2_106" data-words="8-11">بخیر منها، أو مثلها</span> است، چون خیریت همیشه با کمال موجود و یا مصلحت حکم مجعول ملازم است و در ظرف وجود است، که موجودی در خیریت مماثل موجودی دیگر و یا بهتر از آن میشود،  دقت فرمائید. </p> <h3>بحث روایتی‌ <span class="title" rel="2_106 2_107"> شامل روایاتی در باره وقوع نسخ در مواردی از کلام اللَّه </span> </h3> <p> روایات بسیاری از طرق شیعه و سنی از رسول خدا ص و صحابه آن جناب و ائمه اهل بیت ع در این باره رسیده که در قرآن ناسخ و منسوخ هست. </p> <p>و در تفسیر نعمانی از امیر المؤمنین ع روایت آمده که آن جناب بعد از معرفی عده‌ای از آیات منسوخ و آیاتی که آنها را نسخ کرده، فرموده: و آیه:  <span class="aya" rel="51_56" data-words="1-8">و ما خلقت الجن و الإنس إلا لیعبدون</span>، من جن و انس را نیافریدم مگر برای اینکه عبادتم کنند.<span class="footnote" rel="1" title="سوره الذاریات آیه ۵۶">*</span> با آیه:  <span class="aya" rel="11_118-119" data-words="9-19">و لا یزالون مختلفین، إلا من رحم ربک، و لذلک خلقهم</span>، و پیوسته در اختلافند مگر آنهایی که پروردگارت رحمشان کرده باشد و بهمین منظور هم خلقشان کرده<span class="footnote" rel="2" title="سوره هود آیه ۱۱۸ و ۱۱۹">*</span> نسخ شده، چون در اولی غرض از خلقت را عبادت معرفی می‌کرد و در این آیه میفرماید برای اینکه رحمشان کند خلقشان کرده.<span class="footnote" rel="3" title="تفسیر نعمانی ص ۱۴">*</span> مؤلف: این روایت دلالت دارد بر اینکه امام ع نسخ در آیه را اعم از نسخ قرآنی یعنی نسخ حکم شرعی دانسته و بنا بفرمایش امام آیه دومی حقیقتی را اثبات می‌کند که باعث می‌شود حقیقت مورد اثبات آیه اولی تحدید شودو بعبارتی روشن‌تر اینکه آیه اولی غرض از       <code class="page" rel="1,385"/> خلقت را پرستش خدا معرفی می‌کرد، در حالی که می‌بینیم که بسیاری از مردم از عبادت او سر باز می‌زنند و از سوی دیگر خدای تعالی هیچگاه در غرضهایش مغلوب نمی‌شود، پس چرا در این آیه غرض از خلقت همگی را عبادت دانسته است؟. </p> <p>آیه دوم توضیح می‌دهد: که خداوند بندگان را بر اساس امکان اختلاف آفریده و در نتیجه لا یزال در مسئله هدایت یافتن و گمراه شدن مختلف خواهند بود و این اختلاف دامن‌گیر همه آنان می‌شود، مگر آن عده‌ای که عنایت خاصه خدایی دستگیرشان شود و رحمت هدایتش شامل حالشان گردد و برای همین رحمت هدایت خلقشان کرده بود. </p> <p>پس آیه دوم برای خلقت غایت و غرضی اثبات می‌کند و آن عبارتست از رحمت مقارن با عبادت و اهتداء و معلوم است که این غرض تنها در بعضی از بندگان حاصل است، نه در همه، با اینکه آیه اول عبادت را غایت و غرض از خلقت همه می‌دانست در نتیجه جمع بین دو آیه باین می‌شود که غایت خلقت همه مردم بدین جهت عبادت است که خلقت بعضی از بندگان بخاطر خلقت بعضی دیگر است، باز آن بعض هم خلقتش برای بعض دیگر است تا آنکه باهل عبادت منتهی شود، یعنی آنهایی که برای عبادت خلق شده‌اند پس این صحیح است که بگوئیم عبادت غرض از خلقت همه است، هم چنان که یک مؤسسه کشت و صنعت، باین غرض تاسیس می‌شود که از میوه و فائده آن استفاده شود و در این مؤسسه کشت، گیاه هم هست اما برای اینکه آذوقه مرغ و گوسفند شود و کود مرغ و گوسفند عاید درخت گردد و رشد درخت هم وسیله بار آوردن میوه بیشتر و بهتری شود. </p> <p>پس همانطور که صحیح است بگوئیم کشت علوفه برای سیب و گلابی است و نگهداری دام هم برای سیب و گلابی است، در خلقت عالم نیز صحیح است بگوئیم خلقت همه آن برای عبادت است. </p> <p>و بهمین اعتبار است که امام ع فرموده: آیه دوم ناسخ آیه اول است و نیز در همان تفسیر از آن جناب روایت شده که فرمود: آیه:<span class="footnote" rel="1" title="تفسیر نعمانی ص ۱۵">*</span> <span class="aya" rel="19_71" data-words="1-10">و إن منکم إلا واردها کان علی ربک حتما مقضیا</span>، بوسیله‌ <span class="aya" rel="21_101-103" data-words="1-23">إن الذین سبقت لهم منا الحسنی أولئک عنها مبعدون، لا یسمعون حسیسها و هم فی ما اشتهت أنفسهم خالدون، لا یحزنهم الفزع الأکبر</span> نسخ شده، چون در آیه اول می‌فرماید: احدی از شما نیست مگر آنکه بدوزخ وارد می‌شود، و در آیه دوم می‌فرماید:  کسانی که از ما بر ایشان احسان تقدیر شده، آنان از دوزخ بدورند و حتی صدای آن را هم نمیشنوند و ایشان در آنچه دوست بدارند   <code class="page" rel="1,386"/> جاودانه‌اند و فزع اکبر هم اندوهناکشان نمی‌کند.<span class="footnote" rel="1" title="سوره انبیاء آیه ۱۰۱ الی ۱۰۳">*</span> مؤلف: ممکن است کسی خیال کند که این دو آیه از باب عام و خاص است، آیه اولی بطور عموم همه را محکوم می‌داند باین که داخل دوزخ شوند و آیه دوم این عموم را تخصیص می‌زند و حکم آن را مخصوص کسانی میکند که قلم تقدیر برایشان احسان ننوشته است. </p> <p>لکن این توهم صحیح نیست برای اینکه آیه اولی حکم خود را قضاء حتمی خدا می‌داند، و قضاء حتمی قابل رفع نیست و نمی‌شود ابطالش کرد، حال چطور با دلیل مخصص نمی‌شود ابطالش کرد ولی با دلیل ناسخ می‌شود، انشاء اللَّه در تفسیر آیه: <span class="aya" rel="21_101" data-words="1-9">إن الذین سبقت لهم منا الحسنی أولئک عنها مبعدون</span> توضیحش خواهد آمد. </p> <p>و در تفسیر عیاشی از امام باقر ع روایت آورده که فرمود: یک قسم از نسخ بداء است که آیه: <span class="aya" rel="13_39" data-words="1-10">یمحوا الله ما یشاء و یثبت و عنده أم الکتاب</span><span class="footnote" rel="2" title="تفسیر عیاشی ج ۱ ص ۵۵ حدیث ۷۷">*</span> مشتمل بر آنست و نیز داستان نجات قوم یونس از اینقرار است. </p> <p>مؤلف: وجه آن واضح است،  چون در سابق هم گفتیم که نسخ هم در تشریعیات و احکام هست و هم در تکوینیات و نسخ در تکوینیات همان بداء است که امام فرمود: نجات قوم یونس یکی از مصادیق آنست. </p> <p>و در بعضی اخبار از ائمه اهل بیت ع رسیده: که مرگ امام قبلی و قیام امام بعدی در جای او را نسخ خوانده‌اند. </p> <p>مؤلف: بیان اینگونه اخبار گذشت و اخبار در این باره یکی دو تا نیست، بلکه از کثرت بحد استفاضه رسیده است. </p> <p>و در تفسیر الدر المنثور است که: عبد بن حمید و ابو داود در کتاب ناسخ و ابن جریر از قتاده روایت کرده که گفت: رسول خدا ص آیه و یا سوره و یا هر چه را از سوره که خدا می‌خواست قرائت می‌کرد، بعدا برداشته می‌شد، و خدا از یاد پیغمبرش می‌برد و خدای تعالی در این باره به پیامبرش فرمود: <span class="aya" rel="2_106" data-words="1-9">ما ننسخ من آیة أو ننسها نأت بخیر منها</span> الخ. قتاده سپس در معنای آیه گفته است: خدا میفرماید در این نسخ و انساء، تخفیف، رخصت، امر و نهی است.<span class="footnote" rel="3" title="ج ۱ ص ۱۰۵">*</span> مؤلف: در تفسیر الدر المنثور در معنای انساء روایات زیاد دیگری نیز آورده که از نظر ما همه‌اش دور ریختنی است برای خاطر اینکه مخالف با کتاب خداست، که بیانش در ذیل کلمه  ننسها الخ گذشت. </p> 
