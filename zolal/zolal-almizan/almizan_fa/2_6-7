<h3 class="ayas">سوره البقرة آیه‌های ۶ تا ۷</h3><code class="section" rel="2_6-7"/><h3>ترجمه آیات</h3> <p> <span class="trans" rel="2_6">کسانی که کافر شدند بر ایشان یکسان است چه ایشان را اندرز بکنی و چه اندرز نکنی ایمان نخواهند آورد. «۶» </span><span class="trans" rel="2_7">خدا بر دلهاشان مهر زده و بر گوش و چشمهاشان پرده‌ایست و ایشان عذابی عظیم دارند «۷» </span></p> <h3>بیان</h3> <p> <span class="aya" rel="2_6" data-words="1-3">إن الذین کفروا</span> الخ، اینان کسانی هستند که کفر در دلهاشان ریشه کرده، و انکار حق در قلوبشان جای‌گیر گشته، بدلیل اینکه در وصف حالشان می‌فرماید: انذار کردنت و نکردنت بر ایشان یکسان است، معلوم است کسی که کفر و جحودش سطحی است، در اثر انذار و اندرز دست از کفر و جحودش بر میدارد، و کسی که انذار و عدم آن بحالش یکسان است، معلوم است که کفر و جحود در دلش ریشه‌دار گشته. </p> <h3> <span class="title" rel="2_6 2_7">مراد از <em>الذین کفروا</em> کدام دسته از کفارند؟ </span> </h3> <p> و اما اینکه منظور از این کفار کدام دسته از کفارند؟ احتمال می‌رود منظور، صنادید و سردمداران مشرکین قریش و بزرگان مکه باشند، آنهایی که در امر دین عناد و لجاجت بخرج داده، و<code class="page" rel="1,83"/> در دشمنی با دین خدا از هیچ کوشش و کارشکنی کوتاهی نکردند، تا آنجا که خدای تعالی در جنگ بدر و سایر غزوات تا آخرین نفرشان را هلاک کرد. </p> <p>مؤید این احتمال تعبیر یکسان است چه ایشان را انذار بکنی و چه نکنی است، چون اگر بخواهیم مورد گفتگوی در این جمله را همه طبقات کفار بدانیم، ملتزم باین شده‌ایم که باب هدایت بکلی مسدود است، و اصلا آمدن پیامبر اسلام سودی بحال هیچ کافری ندارد، و حال آنکه قرآن کریم ببانگ بلند بر خلاف این گواهی میدهد. </p> <p>علاوه بر اینکه این تعبیر در دو جای قرآن آمده، یکی اینجا، و یکی در سوره یس، و سوره یس در مکه، و سوره بقره در اوائل هجرت و قبل از جنگ بدر نازل شد، پس بنظر قریب می‌رسد که مراد همان کفار مکه باشند، و اصلا در هر جای قرآن که تعبیر الذین کفروا آمده، مراد کفار مکه‌اند، که در اوائل بعثت با دعوت دینی مخالفت می‌کردند، مگر آنکه قرینه‌ای در کلام باشد، که خلاف آن را برساند، نظیر تعبیر به الذین آمنوا، که بزودی خواهیم گفت: هر جا در قرآن مطلق و بدون قرینه آمده باشد، مراد از آن مسلمانان مکه، یعنی دسته اول از مسلمین است، که بچنین خطابی تشریفی اختصاص یافته‌اند، مگر آنکه قرینه‌ای در کلام، خلاف آن را اثبات کند. </p> <p><code class="aya" rel="2_7"/> <span class="aya" rel="2_7" data-words="1-7">ختم الله علی قلوبهم، و علی سمعهم</span><span class="footnote" rel="1" title="سوره بقره آیه ۷">*</span> در این جمله سیاق تغییر یافته، یعنی در اول، مهر بر دلها زدن را بخودش نسبت داده، ولی پرده بر گوش و چشم داشتن را بخود کفار نسبت داده، و فرموده: خدا مهر بر دلهاشان زده، و بر گوشها و چشمهایشان پرده است، و این اختلاف در تعبیر می‌فهماند که یک مرتبه از کفر از ناحیه خودشان بوده، و آن این مقدار بوده که زیر بار حق نمی‌رفته‌اند، و یک مرتبه شدیدتری را خدا بعنوان مجازات بر دلهاشان افکنده، پس اعمال آنان در وسط دو حجاب قرار دارد، یکی حجاب خودشان، و یکی حجاب خدا، و بزودی پاره‌ای مطالب دیگر در باره این فراز در ذیل آیه: <span class="aya" rel="2_26" data-words="1-7">إن الله لا یستحیی أن یضرب مثلا</span>،<span class="footnote" rel="2" title="بقره آیه ۲۶">*</span> خواهد آمد انشاء اللَّه تعالی. </p> <p>این را هم ناگفته نگذاریم که کفر، مانند ایمان صفتی است که قابل شدت و ضعف است، و مراتبی مختلف، و آثاری متفاوت دارد، همانطور که ایمان اینطور است. </p> <h3>بحث روایتی‌ <span class="title" rel="2_6 2_7"> شامل روایتی از امام صادق ع در باره وجود کفر </span> </h3> <p> در کافی از زبیری از امام صادق ع روایت آورده که گفت: بآنجناب عرضه داشتم: وجوه کفر را که در کتاب خدا آمده برایم بیان بفرما، فرمود: کفر در کتاب خدا بر     <code class="page" rel="1,84"/> پنج قسم است، اول کفر جحود، و جحود هم خود، دو جور است، سوم کفر بترک دستورات الهی، چهارم کفر برائت، پنجم کفران نعمت. </p> <p>اما قسم اول دو قسم جحود، یکی جحود و انکار ربوبیت خدا است، و این اعتقاد کسی است که میگوید: نه ربی هست، و نه بهشتی، و نه دوزخی، و صاحبان این عقیده دو صنف از زنادقه هستند، که بایشان دهری هم می‌گویند، همانهایند که قرآن کلامشان را حکایت کرده که گفته‌اند:  <span class="aya" rel="45_24" data-words="11-15">و ما یهلکنا إلا الدهر</span>، جز روزگار کسی ما را نمی‌میراند و این دینی است که از طریق امتحان و دل بخواه برای خود درست کرده‌اند، و گفتارشان خالی از حقیقت و تحقیق است، هم چنان که خدای عز و جل فرموده:  <span class="aya" rel="45_24" data-words="22-25">إن هم إلا یظنون</span><span class="footnote" rel="1" title="سوره جاثیه آیه ۲۴">*</span> جز پندار دلیل دیگری ندارند، و نیز فرموده:  <span class="aya" rel="2_6" data-words="1-12">إن الذین کفروا سواء علیهم أ أنذرتهم أم لم تنذرهم لا یؤمنون</span>، کسانی که کافر شدند بر ایشان یکسان است، چه انذارشان کنی، و چه نکنی ایمان نمی‌آورند،<span class="footnote" rel="2" title="سوره بقره آیه ۶">*</span> یعنی بدین توحید ایمان نمی‌آورند، این یکی از وجوه کفر است. </p> <p>و اما وجه دوم از جحود، جحود بر معرفت است، و آن این است که کسی با اینکه حق را شناخته، و برایش ثابت شده، انکار کند، که خدای عز و جل در باره‌شان فرموده:  <span class="aya" rel="27_14" data-words="1-9">و جحدوا بها، و استیقنتها أنفسهم، ظلما و علوا</span>،<span class="footnote" rel="3" title="سوره نمل آیه ۱۴">*</span> دین خدا را انکار کردند، با اینکه در دل بحقانیت آن یقین داشتند، ولی چون ظالم، و سرکش بودند، زیر بار آن نرفتند، و نیز فرموده:  <span class="aya" rel="2_89" data-words="11-28">و کانوا من قبل یستفتحون علی الذین کفروا فلما جاءهم ما عرفوا، کفروا به فلعنة الله علی الکافرین</span>، قبل از آمدن اسلام یهودیان بکفار می‌گفتند بزودی پیامبر آخر الزمان می‌آید، و ما را بر شما پیروزی می‌بخشد، ولی همین که اسلام آمد، بدان کافر شدند، پس لعنت خدا باد بر کافران.<span class="footnote" rel="4" title="بقره آیه ۸۹">*</span> وجه سوم از کفر، کفران نعمت است، که خدای سبحان در باره‌اش از سلیمان حکایت کرده که گفت:  <span class="aya" rel="27_40" data-words="20-41">هذا من فضل ربی، لیبلونی، أ أشکر؟ أم أکفر؟ و من شکر، فإنما یشکر لنفسه، و من کفر فإن ربی غنی کریم</span>، این از فضل پروردگارم است، تا مرا بیازماید، آیا شکر می‌گزارم؟ یا کفران می‌کنم؟ و کسی که شکر گزارد، بنفع خود شکر کرده و کسی که کفران کند خدا بی نیاز و کریم است،<span class="footnote" rel="5" title="سوره نمل آیه ۴۰">*</span> و نیز فرموده:  <span class="aya" rel="14_7" data-words="5-13">لئن شکرتم لأزیدنکم، و لئن کفرتم إن عذابی لشدید</span>، اگر شکر بگذارید نعمت را برایتان زیاده کنم، و اگر کفر بورزید، بدرستی عذابم شدید است،<span class="footnote" rel="6" title="سوره ابراهیم آیه ۷">*</span> و نیز فرموده:  <span class="aya" rel="2_152" data-words="1-8">فاذکرونی أذکرکم، و اشکروا لی، و لا تکفرون</span>، بیاد من افتید تا بیادتان بیفتم و شکرم بگذارید، و             <code class="page" rel="1,85"/> کفرانم مکنید،<span class="footnote" rel="1" title="بقره آیه ۱۵۲">*</span> در این چند آیه کلمه کفر بمعنای کفران نعمت است. </p> <p>وجه چهارم از کفر، ترک دستورات خدای عز و جل میباشد، که در آن باره فرموده:  <span class="aya" rel="2_84-85" data-words="1-48">و إذ أخذنا میثاقکم لا تسفکون دماءکم، و لا تخرجون أنفسکم من دیارکم، ثم أقررتم و أنتم تشهدون، ثم أنتم هؤلاء تقتلون أنفسکم، و تخرجون فریقا منکم، من دیارهم، تظاهرون علیهم بالإثم و العدوان، و إن یأتوکم أساری، تفادوهم، و هو محرم علیکم إخراجهم، أ فتؤمنون ببعض الکتاب</span>؟ و تکفرون ببعض؟ و چون پیمان از شما گرفتیم، که خون یکدیگر مریزید، و یکدیگر را از دیارتان بیرون مکنید، شما هم بر این پیمان اقرار کردید، و شهادت دادید، آن گاه همین شما یکدیگر را کشتید، و از وطن بیرون کردید، و بر دشمنی آنان و جنایتکاری پشت به پشت هم دادید، و چون اسیرتان میشدند، فدیه می‌گرفتید، با اینکه فدیه گرفتن و بیرون راندن بر شما حرام بود، آیا به بعضی احکام کتاب ایمان می‌آورید، و به بعضی کفر می‌ورزید؟<span class="footnote" rel="2" title="سوره بقره آیه ۸۵">*</span> یعنی عمل نمی‌کنید ؟ پس در این آیه منظور از کفر، ترک دستورات خدای عز و جل میباشد، چون نسبت ایمان هم بایشان داده، هر چند که این ایمان را از ایشان قبول نکرده، و سودمند بحالشان ندانسته، و فرموده:  <span class="aya" rel="2_85" data-words="34-57">فما جزاء من یفعل ذلک منکم إلا خزی فی الحیاة الدنیا، و یوم القیامة یردون إلی أشد العذاب، و ما الله بغافل عما تعملون</span>، پس چیست جزای هر که‌از شما چنین کند، بجز خواری در زندگی دنیا، و روز قیامت بسوی شدیدترین عذاب بر می‌گردند، و خدا از آنچه می‌کنید غافل نیست.<span class="footnote" rel="3" title="سوره بقره آیه ۸۵">*</span> وجه پنجم از کفر، کفر برائت است، که خدای عز و جل در باره‌اش از ابراهیم خلیل ع حکایت کرده، که گفت:  <span class="aya" rel="60_4" data-words="23-37">کفرنا بکم، و بدا بیننا و بینکم العداوة و البغضاء أبدا حتی تؤمنوا بالله وحده</span>، از شما بیزاریم، و میان ما و شما دشمنی و خشم آغاز شد، و دست از دشمنی برنمیداریم، تا آنکه بخدای یگانه ایمان بیاورید<span class="footnote" rel="4" title="سوره ممتحنه آیه ۴">*</span> که در این آیه کفر بمعنای بیزاری آمده، و نیز از ابلیس حکایت می‌کند، که از دوستان انسی خود در روز قیامت بیزاری جسته، میگوید:  <span class="aya" rel="14_22" data-words="39-44">إنی کفرت بما أشرکتمون من قبل</span>، من از اینکه شما مرا در دنیا شریک قرار دادید بیزارم<span class="footnote" rel="5" title="سوره ابراهیم آیه ۲۲">*</span>، و نیز از قول بت‌پرستان حکایت می‌کند، که در قیامت از یکدگر بیزاری میجویند، و فرموده:  <span class="aya" rel="29_25" data-words="3-23">إنما اتخذتم من دون الله أوثانا، مودة بینکم فی الحیاة الدنیا، ثم یوم القیامة یکفر بعضکم ببعض، و یلعن بعضکم بعضا</span>، تنها علت بت‌پرستی شما در دنیا رعایت دوستی با یکدیگر بود، ولی روز قیامت از یکدیگر بیزاری جسته، یکدیگر را لعنت خواهید کرد<span class="footnote" rel="6" title="سوره عنکبوت آیه ۲۶">*</span>، که کفر در این آیه نیز بمعنای بیزاری آمده<span class="footnote" rel="7" title="اصول کافی ج ۲ ص ۳۸۹ ح ۱">*</span>. </p> <p>مؤلف: این روایت در حقیقت میخواهد بفرماید: که کفر شدت و ضعف می‌پذیرد. </p> 
