<h3 class="ayas">سوره الزخرف آیه‌های ۱۵ تا ۲۵</h3><code class="section" rel="43_15-25"/><h3>ترجمه آیات</h3> <p> <span class="trans" rel="43_15">و برای او از بندگانش جزئی قرار دادند، که راستی انسان کفرانگری روشن است.  «۱۵» </span><span class="trans" rel="43_16">و یا خدا از آنچه خودش آفریده دختران را برای خود گرفته، و پسران را برای شما انتخاب کرده؟. <code class="page" rel="18,132"/> «۱۶» </span><span class="trans" rel="43_17"> با اینکه وقتی به ایشان مژده می‌برند که همسرت فرزند دختر زاییده رویش از شدت خشم و ناراحتی سیاه می‌شود.  «۱۷» </span><span class="trans" rel="43_18">آیا دختران را فرزند خدا می‌خوانند که نشو و نمایشان در زینت است، و از احتجاج علیه خصم خود عاجزند؟.  «۱۸» </span><span class="trans" rel="43_19">آری مشرکین ملائکه را که بندگان خدایند ماده پنداشتند، مگر در هنگام آفریدن آنان حاضر بودند؟ به زودی این شهادتشان نوشته می‌شود و از آن بازخواست خواهند شد.  «۱۹» </span><span class="trans" rel="43_20">و گفتند اگر رحمان می‌خواست که ما بت نپرستیم، نمی‌پرستیدیم، به همین سخن خود نیز علمی ندارند، و آنچه می‌گویند پنداری بیش نیست.  «۲۰» </span><span class="trans" rel="43_21">و یا راستی خود ما قبلا کتابی در این باره به ایشان داده بودیم و ایشان به آن تمسک می‌کنند، و ما خود خبر نداریم؟.  «۲۱» </span><span class="trans" rel="43_22">نه، هیچ دلیلی از ناحیه ما ندارند، تنها دلیلشان این است که ما پدران خود را بر دینی یافتیم، و ما اگر دنبال راه آنان برویم از هدایت یافتگانیم.  «۲۲» </span><span class="trans" rel="43_23">و به همین منوال هیچ رسولی قبل از تو به سوی اهل قریه‌ای گسیل نداشتیم، مگر آنکه عیاشان آن قریه گفتند: ما پدران خود را بر کیشی یافتیم، و ما بر آثار ایشان اقتداء می‌کنیم.  «۲۳» </span><span class="trans" rel="43_24">رسولشان پرسید: حتی در صورتی هم که آنچه من آورده‌ام بهتر باشد، از آنچه پدران خود را بر آن یافته‌اید؟ گفتند: ما به آنچه که شما مامور ابلاغ آن شده‌اید کافریم.  «۲۴» </span><span class="trans" rel="43_25">پس از ایشان انتقام گرفتیم، بنگر که چگونه شد عاقبت تکذیب کنندگان.  «۲۵» </span></p>                 <h3>بیان آیات</h3> <p> این دسته از آیات، قسمتی از اقوال و عقاید کفار را که اسراف و کفر به نعمت منشا آن بود حکایت می‌کند، مثل اینکه می‌گفتند خدا فرزند دارد و ملائکه دختران خدایند، و این را دلیل بر ملائکه‌پرستی خود می‌گرفتند، و آیات مورد بحث بعد از حکایت این اقوال آن را رد می‌کند. </p> <p> <span class="aya" rel="43_15" data-words="1-10">و جعلوا له من عباده جزءا إن الإنسان لکفور مبین</span> <span class="phrase">مراد از <em rel="fa_43_15_6-6" data-sentence="8:127">جزء</em> فرزند است، و چون ولادت عبارت است از جدا شدن جزئی از انسان پس فرزند جزئی از پدر است، که از او جدا شده و به صورت خود درآمده است.</span> </p> <p>و منظور از اینکه از فرزند تعبیر به جزء کرده این است که به محال بودن گفتار مشرکین<code class="page" rel="18,133"/> اشاره کند، و بفرماید: اشتقاق و جدا شدن چیزی از چیز دیگر به هر قسم که تصور شود وقتی ممکن است که آن چیز اولی مرکب از اجزایی باشد تا یک جزء آن جدا گردد، و خدای سبحان جزء ندارد، بلکه از هر جهت واحد است. </p> <p><span class="phrase">با این بیان روشن گردید که کلمه <em>عباده</em> بیانی است برای کلمه <em rel="fa_43_15_6-6" data-sentence="66:2">جزءا</em> .</span> و اشکالی نیست در این که بیان مقدم بر مبین شده و همچنین اشکالی نیست در این که بیان به صورت جمع آمده و مبین به صورت مفرد. </p> <h3> <span class="title" rel="43_15 43_16 43_17 43_18 43_19 43_20 43_21 43_22 43_23 43_24 43_25">رد و ابطال این پندار مشرکین که خدا فرزند دارد و ملائکه دختران خدایند</span> </h3> <p> <code class="aya" rel="43_16"/> <span class="aya" rel="43_16" data-words="1-8">أم اتخذ مما یخلق بنات و أصفاکم بالبنین</span> یعنی آیا خدا از بین همه مخلوقاتش دختران را برای خود فرزند گرفت‌و پسران را خالص برای شما کرد که هر چه پسر باشد مال شما باشد و او جز دختر نداشته باشد چون شما از دختران خوشتان نمی‌آید و آنها را پست‌تر از پسران می‌پندارید، و این پست‌تر را از خدا و جنس شریف‌تر را از خود می‌دانید؟ و این حرف با اینکه فی نفسه سخنی است محال یک نوع توهین و کفران به خدا نیز هست. </p> <p>و <span class="phrase">اگر <em>اتخاذ بنات</em> را مقید کرد به قید <em rel="fa_43_16_3-4" data-sentence="43:112">مما یخلق</em> برای این است که مشرکین قائل بودند به اینکه ملائکه-با اینکه به زعم آنان دارای ربوبیت و الوهیتند-مخلوق خدا هستند.</span> </p> <p>نکته دیگری که تذکرش لازم است التفاتی است که در این آیات به کار رفته. <span class="phrase">در آیه قبل، مشرکین غایب فرض شده بودند، می‌فرمود: <em>و جعلوا</em> و در این آیه مخاطبشان قرار داده می‌فرماید <em rel="fa_43_16_6-7" data-sentence="108:57">و أصفاکم</em> و این برای آن است که توبیخ آنان را بجا و حق به جانب کند.</span> و <span class="phrase">اگر کلمه <em rel="fa_43_16_5-5" data-sentence="9:148">بنات</em> را بدون الف و لام و کلمه <em rel="fa_43_16_8-8" data-sentence="89:109">بنین</em> را با الف و لام آورده به منظور این است که بفهماند: دختران در نظر مشرکین خوار و حقیرند، و پسران عزیز و محترم.</span> </p> <p><code class="aya" rel="43_17"/> <span class="aya" rel="43_17" data-words="1-14">و إذا بشر أحدهم بما ضرب للرحمن مثلا ظل وجهه مسودا و هو کظیم</span> کلمه <em>مثل</em> به معنای نظیر و همجنس هر چیز است. و معنای <em>مثل زدن چیزی</em> به معنای این است که آن را مجانس چیزی بگیری. و منظور از <span class="aya" rel="43_17" data-words="5-8">بما ضرب للرحمن مثلا</span> جنس ماده است. و <span class="phrase">کلمه <em rel="fa_43_17_14-14" data-sentence="5:46">کظیم</em> به معنای کسی است که مملو از اندوه و خشم باشد.</span> </p> <p>و معنای آیه این است که: حال مشرکین چنین است که وقتی به یکی از ایشان مژده می‌دهند که همسرت دختر زاییده با اینکه همین دختر را شبیه و همجنس خدا می‌داند، چهره‌اش از اندوه سیاه می‌شود، در حالی که دلش مملو از اندوه و خشم است، چون نه تنها دخترداری را دوست نمی‌دارد، بلکه از آن ننگ هم دارد، اما همین دختر را برای خدا می‌پسندد. <code class="page" rel="18,134"/> در این آیه دوباره مشرکین غایب به حساب آمده‌اند. و این التفات برای آن است که رو از ایشان گردانیده به ما بفرماید این مشرکین چنین سیره ننگینی و چنین روش زشتی دارند، تا ما از روش آنها تعجب کنیم. <code class="aya" rel="43_18"/> <span class="aya" rel="43_18" data-words="1-12">أ و من ینشؤا فی الحلیة و هو فی الخصام غیر مبین</span> یعنی آیا خدا دختران را فرزند خود گرفته، و یا این مشرکینند که از جنس بشر آنهایی را که در ناز و نعمت و زر و زیور بار می‌آیند فرزند خدا تصور کرده‌اند، با اینکه در بیان و تقریر دلیل گفته خود و اثبات ادعایشان عاجزند و دلیل روشنی ندارند. </p> <p>این دو صفت که برای زنان آورده، برای این است که زن بالطبع دارای عاطفه و شفقت بیشتری و تعقل ضعیف‌تری از مرد است، و به عکس مرد بالطبع دارای عواطف کمتری و تعقل بیشتری است. و از روشن‌ترین مظاهر قوت عاطفه زن علاقه شدیدی است که به زینت و زیور دارد، و از تقریر حجت و دلیل که اساسش قوه عاقله است ضعیف است. </p> <p><code class="aya" rel="43_19"/> <span class="aya" rel="43_19" data-words="1-8">و جعلوا الملائکة الذین هم عباد الرحمن إناثا...</span> این آیه گفتار مشرکین را که ملائکه دختران خدایند معنا می‌کند. و این عقیده طوائفی از عرب جاهلیت بوده، و گر نه وثنی‌های دیگر چه بسا که در باره بعضی از آلهه خود می‌گفتند: این آلهه مادر خدا، و این آلهه دختر خدا است، ولی نمی‌گفتند که به کلی همه ملائکه دختر و زن‌اند. ولی در آیه مورد بحث از وثنیان عرب حکایت می‌فرماید که چنین اعتقادی داشته‌اند. </p> <p>و اگر ملائکه را با جمله‌ <span class="aya" rel="43_19" data-words="4-7">الذین هم عباد الرحمن</span> توصیف کرده، برای این است که گفتار آنان را که ملائکه جنس ماده هستند رد کند، چون کلمه <em>عباد</em> وصف نر است، و ماده را <em>عباد</em> نمی‌گویند،  (بلکه می‌گویند اماء). خواهی گفت: پس، از این توصیف بر می‌آید که ملائکه نر هستند. می‌گوییم: نه لازمه <em>عباد</em> بودن آنان این نیست که به وصف نری هم متصف گردند، چون نری و مادگی که در جانداران زمینی است از لوازم وجود مادی آنها است که باید مجهز به آن باشند، تا نسلشان قطع نشود و ملائکه از مادیت و تناسل به دورند. </p> <p> <span class="aya" rel="43_19" data-words="9-15">أ شهدوا خلقهم ستکتب شهادتهم و یسئلون</span> -این جمله رد ادعای مشرکین بر مادگی ملائکه است، می‌فرماید: راه عالم شدن به نری و مادگی حس است، و مشرکین ملائکه را ندیده‌اند تا بدانند آیا نرند یا ماده، و در هنگام خلقت ملائکه حاضر نبودند، تا به این قسمت آگاه گردند. </p> <p>پس اینکه می‌پرسد آیا ناظر بر خلقت ملائکه بوده‌اند استفهامی است انکاری. <code class="page" rel="18,135"/> یعنی ناظر نبوده‌اند. و جمله‌ <span class="aya" rel="43_19" data-words="12-15">ستکتب شهادتهم و یسئلون</span> تهدیدی به ایشان است که بدون علم چنین حرفهایی می‌زنند. و به زودی این شهادت بدون علمشان در نامه اعمالشان نوشته می‌شود و در قیامت از آن بازخواست خواهند شد. </p> <h3> <span class="title" rel="43_15 43_16 43_17 43_18 43_19 43_20 43_21 43_22 43_23 43_24 43_25">احتجاج مشرکین برای بت پرستی خود با خلط بین اراده تکوینی و تشریعی خدای تعالی</span> </h3> <p> <code class="aya" rel="43_20"/> <span class="aya" rel="43_20" data-words="1-16">و قالوا لو شاء الرحمن ما عبدناهم ما لهم بذلک من علم إن هم إلا یخرصون</span> این آیه شریفه یک برهان به اصطلاح عقلی را از مشرکین حکایت می‌کند که از اصل باطل است، و این برهان را دو جور می‌شود بیان کرد که به یک بیان برهان صحت بت‌پرستی باشد، و به بیانی دیگر برهان بطلان نبوت. </p> <p>اما بیان اول اینکه بگوییم: اگر خدا می‌خواست که ما بت نپرستیم قطعا نمی‌پرستیدیم، برای اینکه تخلف اراده خدا از مرادش محال است، و چون ما بت می‌پرستیم، پس معلوم می‌شود او این معنا را نخواسته، و همین که نخواسته ما بت نپرستیم خود اجازه به پرستیدن بت است، پس از ناحیه خدا منعی از پرستش شرکاء که ملائکه طائفه‌ای از آنهایند نرسیده. این آن معنایی است که از سیاق قبل و بعد آیه‌ <span class="aya" rel="6_148" data-words="1-16">سیقول الذین أشرکوا لو شاء الله ما أشرکنا و لا آباؤنا و لا حرمنا من شیء</span><span class="footnote" rel="1" title="به زودی مشرکین در جواب می‌گویند: اگر خدا می‌خواست ما شرک نمی‌ورزیدیم، نه ما و نه پدران ما و هیچ چیزی رای تحریم نمی‌کردیم سوره انعام، آیه ۱۴۸">*</span> نیز به ذهن می‌رسد. </p> <p>و اما بیان دوم بر ابطال نبوت می‌گوید: خدا فلان و فلان عمل را بر شما واجب و فلان و فلان کار را بر شما حرام کرده است و مشرکین در آیه مورد بحث گفته‌اند: اگر خدا می‌خواست که ما شرکاء را نپرستیم و چیزی را حلال و حرام نکنیم، البته نه شرکایی را می‌پرستیدیم، و نه از طرف خود حکمی جعل می‌کردیم، چون بطور کلی تخلف اراده خدا از مرادش محال است، و چون ما هم شرکایی می‌پرستیم و هم چیزهایی را حلال و چیزهایی دیگر را حرام می‌کنیم معلوم می‌شود که خدای تعالی از ما چیزی در این باب نخواسته، پس کلام کسی که به عنوان نبوت می‌گوید خداوند شما را به فلان و فلان چیز امر، و از فلان و فلان چیز نهی کرده، و خلاصه اینکه چنین خواسته است، سخنی است باطل. </p> <p>و این معنا از آیه‌ <span class="aya" rel="16_35" data-words="1-24">و قال الذین أشرکوا لو شاء الله ما عبدنا من دونه من شیء نحن و لا آباؤنا و لا حرمنا من دونه من شیء</span><span class="footnote" rel="2" title="و مشرکان گویند اگر خدا می‌خواست چیزی جز خدای یکتا رای نمی‌پرستیدیم، نه ما و نه پدرانمان، و جز آن چیزی رای که خدا می‌خواست حرام نمی‌کردیم سوره نحل، آیه ۳۵">*</span> با کمک سیاقش به خوبی استفاده می‌شود. </p> <p>و اینکه در کلام خود به حکایت قرآن کریم در آیه مورد بحث گفتند:     <code class="page" rel="18,136"/> <span class="aya" rel="43_20" data-words="3-7">لو شاء الرحمن ما عبدناهم</span> البته با در نظر داشتن سیاق آیات قبل و بعدش، معلوم می‌شود که خواسته‌اند بر مطلب اول احتجاج کنند: و عمل خود را در پرستش ملائکه تصحیح کنند. پس این جمله در معنای همان آیه 148 سوره انعام است، چیزی که هست از آن خصوصی‌تر است، چون تنها متعرض مساله اول است. </p> <p> <span class="aya" rel="43_20" data-words="8-12">ما لهم بذلک من علم</span> -یعنی این سخن از ایشان سخنی است که جز جهل اساسی ندارد، چون مغالطه‌ای است که در آن بین اراده تکوینی و تشریعی خدا خلط کرده‌اند، و اولی را به جای دومی گرفته‌اند، چون مقتضای دلیل مذکور این است که اراده‌ای تکوینی از خدا متعلق به عدم پرستش ملائکه نشده باشد و تعلق نگرفتن چنین اراده‌ای به عدم پرستش آنان مستلزم آن نیست که اراده تشریعی خدا هم بدان تعلق نگرفته باشد. </p> <p>پس از آنجایی که خدا سبحان به اراده تکوینی‌اش نخواسته که مشرکین بت نپرستند و ملائکه را عبادت نکنند، خود اعتراف به این است که در این کار اجباری ندارند و همین کافی است که در فعل و ترک شرک مختار باشند، و آن گاه اراده تشریعی خدا متوجه ایشان بشود، و از ایشان بخواهد که تنها او را بپرستند، و برایش شریکی نگیرند، و اراده تشریعی تخلفش از مراد محال نیست، چون اراده‌ای است اعتباری نه حقیقی، اراده‌ای است که تنها در شرایع و قوانین و تکالیف مولوی بکار می‌رود، و همان مقدار از حقیقت را دارا است که عمل مورد اراده از مصلحت، و عمل مورد نهی از مفسده دارا باشد. </p> <p>از آنچه گذشت فساد این گفتار<span class="footnote" rel="1" title="روح المعانی، ج ۲۵، ص ۷۲">*</span> روشن می‌شود که: استدلال مشرکین مشتمل بر دو مقدمه است، اول اینکه پرستیدن ملائکه به مشیت خدای تعالی است، و دوم اینکه همین مشیت مستلزم آن است که ملائکه‌پرستی مورد رضایت خدای تعالی باشد، و مشرکین در مقدمه اول درست گفته، و در دومی به خطا رفته‌اند، چون نفهمیده‌اند که مشیت عبارت است از ترجیح بعضی از ممکنات بر بعضی دیگر، هر چه می‌خواهد باشد، بدون اینکه رضایت و عدم رضایت در هیچ طرف دخالت داشته باشد. </p> <p>علت فساد این حرف: مضمون حجت این است که مشیت خدا بر ترک عبادت ملائکه تعلق نگرفته، و تعلق نگرفتن مشیت به ترک، مستلزم آن نیست که تعلق به فعل گرفته باشد، بلکه مستلزم اذن به آن است که آن نیز عبارت است از عدم منع از فعل. </p> <p>از سوی دیگر از ظاهر کلام مفسر مزبور برمی‌آید که اراده خدا را منحصر در اراده   <code class="page" rel="18,137"/> تکوینی گرفته، و اراده تشریعی را به کلی مهمل دانسته، با اینکه مدار در تکالیف مولوی همان اراده تشریعی خدا است، و این خود اشتباهی است از او. </p> <p>و نیز از آنچه گذشت فساد این گفتار<span class="footnote" rel="1" title="روح المعانی، ج ۲۵، ص ۷۲">*</span> که به بعضی از مفسرین نسبت داده‌اند روشن می‌شود که: مراد مشرکین از این که گفتند <span class="aya" rel="43_20" data-words="3-7">لو شاء الرحمن ما عبدناهم</span> عذرخواهی از ملائکه‌پرستی خویش است، و معتقدند که مشیت خدا بدان تعلق گرفته و اعتراف به قباحت آن دارند. </p> <p>وجه فسادش این است که: مشرکین هرگز قبول ندارند که ملائکه پرستیشان کار زشتی است، تا از آن عذرخواهی کنند، چون می‌بینیم در ذیل آیه از ایشان حکایت شده که گفته‌اند:  <span class="aya" rel="43_22" data-words="3-12">إنا وجدنا آباءنا علی أمة و إنا علی آثارهم مهتدون</span> -ما پدران خود را دیدیم که بر کیشی بودند، و ما بر پیروی کیش آنان هدایت خواهیم شد . </p> <p> <span class="aya" rel="43_20" data-words="13-16">إن هم إلا یخرصون</span> -کلمه <em>خرص</em> بطوری که از ظاهر کلام راغب<span class="footnote" rel="2" title="مفردات راغب، ماده &lt;em&gt;خرص&lt;/em&gt; ">*</span> بر می‌آید، عبارت است از سخنی که از روی پندار و تخمین زده شود. البته این کلمه به دروغ گفتن نیز تفسیر شده. </p> <p><code class="aya" rel="43_21"/> <span class="aya" rel="43_21" data-words="1-8">أم آتیناهم کتابا من قبله فهم به مستمسکون</span> <span class="phrase">ضمیر در <em rel="fa_43_21_4-5" data-sentence="8:129">من قبله</em> به قرآن بر می‌گردد، و در این آیه دلیل نقلی بر شرک را نفی می‌کند هم چنان که در آیه قبلی می‌فرمود: مشرکین دلیل عقلی بر شرک ندارند.</span> و حاصل معنای دو آیه این است که: مشرکین هیچ دلیلی بر عبادت ملائکه ندارند، نه دلیل عقلی و نه دلیل نقلی، در نتیجه خدای تعالی اذنی به این عمل نداده. </p> <h3> <span class="title" rel="43_15 43_16 43_17 43_18 43_19 43_20 43_21 43_22 43_23 43_24 43_25">تقلید کورکورانه همواره مستند امم مشرک بوده است</span> </h3> <p> <code class="aya" rel="43_22"/> <span class="aya" rel="43_22" data-words="1-12">بل قالوا إنا وجدنا آباءنا علی أمة و إنا علی آثارهم مهتدون</span> کلمه <em>امت</em> به معنای طریقه‌ای است که مقصود آدمی باشد،  (چون ماده <em>أم</em> ،  <em>یؤم</em> به معنای قصد کردن است)، و مراد از امت در اینجا دین است. و کلمه <em>بل</em> اعراض از خلاصه‌ای است که از دو آیه قبلی به دست می‌آید. در نتیجه معنای آیه مورد بحث چنین می‌شود: مشرکین هیچ دلیلی بر حقانیت بت‌پرستی خود ندارند، نه عقلی و نه نقلی، بلکه خلاصه دلیلشان تنها تقلید کورکورانه از پدرانشان است و بس. </p> <p>     <code class="page" rel="18,138"/><code class="aya" rel="43_23"/> <span class="aya" rel="43_23" data-words="1-15">و کذلک ما أرسلنا من قبلک فی قریة من نذیر إلا قال مترفوها إنا وجدنا...</span> یعنی تمسک به تقلید اختصاص به اینان ندارد، بلکه، عادت دیرینه امت‌های مشرک گذشته نیز بوده. و ما قبل از تو به هیچ قریه‌ای رسول نذیری یعنی پیامبری نفرستادیم، مگر آنکه توانگران اهل آن قریه هم به همین تقلید تشبث جستند، و گفتند: ما اسلاف و نیاکان خود را بر دینی یافتیم، و همان دین را پیروی می‌کنیم، و از آثار پدران دست برنمی‌داریم، و با آن مخالفت نمی‌کنیم . </p> <p>و اگر در آیه مورد بحث این کلام را تنها از توانگران اهل قریه‌ها نقل کرده، برای این است که اشاره کرده باشد به اینکه طبع تنعم و نازپروردگی این است که وادار می‌کند انسان از بار سنگین تحقیق شانه خالی نموده، دست به دامن تقلید شود. </p> <p><code class="aya" rel="43_24"/> <span class="aya" rel="43_24" data-words="1-10">قال أ و لو جئتکم بأهدی مما وجدتم علیه آباءکم...</span> گوینده این سخن همان نذیری است که فرمود به سوی قریه‌ها می‌فرستادیم. و خطاب نذیر در این جمله به همان نازپروردگان متنعم است، و به تبع، شامل دیگران هم می‌شود. </p> <p>جمله‌ <span class="aya" rel="43_24" data-words="2-5">أ و لو جئتکم</span> عطف بر محذوفی است که کلام بر آن دلالت دارد، و تقدیر کلام چنین است: قال انکم علی اثارهم مقتدون و لو جئتکم باهدی مما وجدتم علیه آباءکم-گفت: آیا آثار نیاکان را پیروی می‌کنید، هر چند که من هدایتی بهتر از آن آثار آورده باشم ؟ و حاصل کلام اینکه: آیا شما هم چنان به دین نیاکان خود پابند هستید، هر چند که آنچه از دین که من برایتان آوردم هدایتی صحیح‌تر از آن باشد؟ و اگر نذیر نامبرده، دین حق خود را هدایت بیشتر و صحیحتر دانسته با اینکه دین نیاکان مشرکین مشتمل بر هدایت نبوده، از باب مجازات و مدارات با خصم است، نه اینکه بخواهد بگوید دین شما مشرکین هم هدایت است، ولی دین من هادی‌تر است. </p> <p> <span class="aya" rel="43_24" data-words="11-16">قالوا إنا بما أرسلتم به کافرون</span> -این جمله پاسخ مشرکین است به کلام نذیر نامبرده، که فرمود: آیا حتی در صورتی که دین من هدایت بیشتری باشد؟ . ولی پاسخ آنان در حقیقت پاسخ نیست، بلکه تحکم و زورگویی است. </p> <p><code class="aya" rel="43_25"/> <span class="aya" rel="43_25" data-words="1-7">فانتقمنا منهم فانظر کیف کان عاقبة المکذبین</span> یعنی نتیجه آن فرستادن نذیر و این لجبازی و تقلید کورکورانه مشرکین این است که ایشان را به جرم تکذیبشان هلاک کردیم، پس بنگر که عاقبت پیشینیان اهل قری چه بود. و این تهدیدی است به قوم رسول خدا (ص). <code class="page" rel="18,139"/> </p>
