<h3 class="ayas">سوره النساء آیه‌های ۱۲۷ تا ۱۳۴</h3><code class="section" rel="4_127-134"/><h3>ترجمه آیات</h3> <p> <span class="trans" rel="4_127">در باره ارث زنان از تو فتوا می‌خواهند، بگو زمام امر احکام به دست خدا است، خدا در باره آنان حکم صادر می‌کند (هم چنان که در اول سوره، احکام ارث آنان را صادر کرد) و همچنین احکامی را که در مورد دختران پدر مرده که شما حقشان را نمی‌دادید و دوست داشتید آنان را اگر صاحب جمال بودند به نکاح در آورید و نیز احکام مربوط به کودکان عقب مانده را در کتاب (در اول همین سوره) صادر کرد و در اینجا نیز بطور عموم در باره اطفال پدر مرده حکم می‌کند به اینکه رعایت عدالت را در باره آنان بکنید و بدانید که هر عمل خیری انجام دهید خدا بدان دانا است.  «۱۲۷» </span><span class="trans" rel="4_128">و هر گاه زنی از بی میلی و یا سرگردانی شوهرش بیم دارد و بخل که خدا به منظور حفظ و دفاع از حق در نهاد جانها نهاده در او تحریک شد، او و همسرش مجازند به منظور نوعی اصلاح از قسمتی از حقوق خود صرفنظر کنند و صلح در هر حال بهتر است و اگر شما مردان احسان کنید و رعایت تقوا بنمائید خدا از آنچه می‌کنید با خبر است.  «۱۲۸» </span><span class="trans" rel="4_129">شما هرگز نمی‌توانید در بین چند همسر عدالت را (به تمام معنا یعنی زائد بر مقدار واجب شرعی) رعایت کنید، هر چند که در آن باره حرص به خرج دهید پس (حد اقل آن یعنی مقدار واجب را رعایت کنید) و به کلی از او اعراض مکنید که بلاتکلیفش گذارید و اگر اصلاح کنید و تقوا پیشه خود سازید و در نتیجه از گناهش درگذرید و به او ترحم کنید بدانید که درگذشتن و ترحم صفت خدا است.  «۱۲۹» </span><span class="trans" rel="4_130">و اگر زن و شوهر از هم جدا شدند، خدا به گشایشگری خود هر دو را به وسیله همسری بهتر بی‌نیاز می‌کند و گشایشگری و حکمت صفت خدا است.  «۱۳۰» </span><span class="trans" rel="4_131">و آنچه در آسمانها و آنچه در زمین است از آن خدا است، ما قبل از شما به اهل کتاب (یهود و نصارا) سفارش کردیم، به شما نیز سفارش می‌کنیم که از خدا پروا کنید و اگر کفران کنید-به خدا ضرری نمی‌زنید، که-آنچه در آسمانها و آنچه در زمین است-که یکی از آنها خود شمائید-ملک خدا است و بی نیازی و ستودگی صفت خدا است.  «۱۳۱» </span><span class="trans" rel="4_132">تکرار می‌کنم غفلت نورزید که آنچه در آسمانها و آنچه در زمین است از آن خدا است و خدا برای تکیه‌گاه بودن کافی است.  «۱۳۲» </span><span class="trans" rel="4_133">اگر بخواهد ای مردم همه شما را می‌برد و خلقی دیگر می‌آورد و قدرت بر این کار صفت خدا است.  «۱۳۳» </span><span class="trans" rel="4_134">کسی که از زندگی پاداش دنیوی را بخواهد، باید بداند پاداش دنیا و آخرت هر دو نزد خدا است و شنوا و بینا بودن صفت خدا است.  «۱۳۴» </span></p>             <h3>بیان آیات‌ <span class="title" rel="4_127 4_128 4_129 4_130 4_131 4_132 4_133 4_134">بیان آیات مربوط به زنان و مسائل زن و شوهر و تعدد زوجات</span> </h3> <p> گفتار در این آیات در حقیقت برگشت به مطالب اول سوره است که آنجا نیز سخن در امور زنان بود، مسائل ازدواج و اینکه ازدواج با چه کسانی حرام است و مسائل ارث و غیره را بیان می‌کرد، در اینجا نیز به همان مسائل پرداخته شده و آنچه سیاق به ما می‌فهماند این است که این آیات بعد از آن آیات نازل شده، و اینکه مردم بعد از شنیدن آن آیات در امر زنان از رسول خدا  (ص) سؤال‌هایی کرده بودند، چون در آیات اول سوره رسوم ریشه‌دار عرب را لغو و باطل اعلام کرده و آنچه مردم جاهلیت از حقوق زنان در اموال و در معاشرت‌ها پایمال کرده بودند را احیاء کرده بود و جای آن داشت که سؤال کنند و توضیح بخواهند. </p> <p>خدای تعالی رسول گرامی خود را دستور داد تا در پاسخشان بگوید که: احکامی که در شریعت او به نفع زنان و به ضرر مردان تشریع شده فتاوایی است آسمانی و احکامی است الهی و خود آن جناب در تشریع آنها هیچگونه دخالتی نداشته و نه تنها در تشریع این احکام دخالت ندارد بلکه در تشریع هیچ حکمی دیگر و از آن جمله تشریع احکام مربوط به ایتام زنان هیچ دخالتی ندارد و باز این تنها نیست بلکه خدای تعالی بطور کلی در باره ایتام دستورشان داده که به قسط و عدالت رفتار کنند. </p> <p>آن گاه چند حکم از احکام اختلافی بین زن و شوهر را که مورد ابتلاء عموم است بیان فرموده است. </p> <p> <span class="aya" rel="4_127" data-words="1-8">و یستفتونک فی النساء قل الله یفتیکم فیهن</span> راغب می‌گوید: کلمه: <em>فتیا</em> به ضم <em>فاء</em> و نیز کلمه <em>فتوا</em> به فتح اول به معنای پاسخ دادن به حکمی است که تشخیص دلیل آن برای دیگران مشکل باشد و چون گفته می‌شود: من از فلانی استفتاء کردم و او به من چنین افتاء کرد معنایش این است که من از او حکم شرع را پرسیدم و او حکم را برایم بیان کرد.<span class="footnote" rel="1" title="مفردات راغب، ص ۳۷۳">*</span> و آنچه از موارد استعمال این ماده لغوی فهمیده می‌شود این است که معنای این کلمه جواب دادن به امور مشکل است، البته نه هر جوابی بلکه جوابی که از خود انسان باشد و انسان آن جواب را با اعمال نظر و فکر بدست آورده باشد (و به همین جهت است که مساله گو را صاحب فتوا نمی‌خوانیم) گو اینکه به خود نظریه نیز هر چند ابتدایی و ساده باشد اطلاق فتوا   <code class="page" rel="5,159"/> می‌شود، به دلیل اینکه در آیه مورد بحث فتوا را به خدای تعالی نسبت داده، با اینکه خدای تعالی مانند یک مجتهد اعمال رویه و فکر ندارد. </p> <p>و این آیه هر چند که تحمل چند جور معنا را دارد و با در نظر گرفتن وجوه مختلفی که مفسرین در ترکیب جمله بعدش‌ <span class="aya" rel="4_127" data-words="9-12">و ما یتلی علیکم...</span> دارند و می‌توان آن را به معانی مختلف معنا کرد، چیزی که هست اگر آیه شریفه را به سایر آیاتی که در اول سوره نظر به امور زنان دارند ضمیمه کنیم این معنا استفاده می‌شود که این آیه بعد از آن آیات نازل شده است. </p> <p>و لازمه این بعدیت این است که استفتایی که در امر زنان کرده‌اند، مربوط به همه احکامی بوده که در جاهلیت بین عرب معمول و معروف نبوده و اسلام آن را پدید آورده و بدعت نهاده و معلوم است که آن احکام مربوط می‌شده به حقوق زنان در ارث و در ازدواج و ربطی به احکام یتیم‌های زنان و مسائلی از این قبیل نداشته، چون اینگونه مسائل مربوط به طائفه خاصی از زنان است نه همه زنان، چون همه زنان شوهر مرده نیستند و شوهر مرده‌ها هم یتیم در آغوش ندارند، علاوه بر اینکه عهده‌دار مساله یتیمان جمله دیگری است که می‌فرماید: <span class="aya" rel="4_127" data-words="9-17">و ما یتلی علیکم فی الکتاب فی یتامی النساء...</span> پس استفتاء مربوط به احکام زنان از آن جهت که زن هستند می‌باشد و قهرا شامل تمامی زنان عالم و جنس آنان می‌شود. </p> <p>و بنا بر این مراد از آنچه خدا در مورد زنان فتوا داده و فرموده: بگو خدا در مورد زنان فتوا داده ، همان بیانی است که خدای تعالی‌در آیات اول سوره داشت و در اینجا کلام اقتضاء داشت که امر فتوا را به خدای تعالی ارجاع دهد و از رسول خدا (ص) برگرداند تا گفتار این معنا را به خود بگیرد: زنان از تو می‌خواهند که درباره آنان فتوا دهی، بگو امر فتوا به دست خدا است و او هم فتوا را در آیات اول سوره داده است. </p> <p> <span class="aya" rel="4_127" data-words="9-17">و ما یتلی علیکم فی الکتاب فی یتامی النساء</span>... <span class="aya" rel="4_127" data-words="28-31">و المستضعفین من الولدان</span> در سابق گفتیم که از ظاهر سیاق و زمینه کلام چنین بر می‌آید که اگر خدای تعالی در اینجا متعرض حکم یتامای مردم و کودکان مستضعف شده، از این جهت بوده که به حکم زنان اتصال دارد و مربوط به آن است، هم چنان که در اول سوره نیز متعرض مساله ایتام مردم شد و این نه بدان جهت است که از رسول خدا (ص) فتوای آنان را خواسته بودند بلکه همانطور که گفتیم صرفا برای این بود که به احکام سایر زنان ارتباط داشت و گر نه مساله استفتاء تنها در مورد زنان شده، بدان جهت که زن هستند نه بدان جهت که زنان یتیم دارند. </p> <p>و <span class="phrase">لازمه این سخن آن است که جمله: <span class="aya" rel="4_127" data-words="9-12">و ما یتلی علیکم...</span> عطف باشد بر ضمیر<code class="page" rel="5,160"/> مجرور به حرف <em>فی</em> یعنی عطف است بر <em rel="fa_4_127_8-8" data-sentence="200:352">فیهن</em> و اگر بگویی بیشتر علمای نحو ممنوع کرده‌اند که جمله‌ای بر ضمیر عطف شود، جواب می‌گوئیم آری و لیکن فراء آن را جائز دانسته و بنا بر این منظور از جمله: <span class="aya" rel="4_127" data-words="10-17">ما یتلی علیکم فی الکتاب فی یتامی النساء...</span> احکام و معارفی است که آیات نازله در باره دختران و پسران یتیم متضمن آن است و در اول این سوره جای داده شده.</span> </p> <p>و کلمه <em>تلاوت</em>  (که فعل یتلی از آن گرفته شده) همانطور که برخواندن الفاظ اطلاق می‌شود، بر القاء معانی آن الفاظ نیز اطلاق می‌گردد و معنای آیه مورد بحث این است که:  بگو خدای تعالی شما را در باره زنان فتوا می‌دهد و نیز در احکامی که در کتاب در مورد ایتام زنان بر شما تلاوت می‌شود، فتوا می‌دهد. </p> <h3> <span class="title" rel="4_127 4_128 4_129 4_130 4_131 4_132 4_133 4_134">اقوال و احتمالاتی که در باره جمله <em>و ما یتلی علیکم</em> در آیه شریفه گفته شده است</span> </h3> <p> و <span class="phrase">چه بسا از گفتار بعضی از مفسرین چنین بر می‌آید که خواسته است جمله: <span class="aya" rel="4_127" data-words="9-12">و ما یتلی علیکم</span> را عطف کند بر موضع و موقعیت کلمه <em rel="fa_4_127_8-8" data-sentence="170:323">فیهن</em> ، چون این کلمه هر چند به ظاهر جار و مجرور است ولی در واقع مفعول <em rel="fa_4_127_7-7" data-sentence="291:243">یفتیکم</em> است و اگر <em rel="fa_4_127_7-7" data-sentence="360:217">یفتیکم</em> را به معنای <em>یبین لکم</em> بگیریم، معنایش این می‌شود که خدا احکام مربوط به زنان را برای شما بیان می‌کند و نیز <span class="aya" rel="4_127" data-words="10-14">ما یتلی علیکم فی الکتاب</span> را برایتان بیان می‌کند.</span> </p> <p>و <span class="phrase">چه بسا برای الفاظ این آیه تجزیه و ترکیب‌های دیگری ذکر کرده‌اند که خالی از تعسف (و زورگویی) نیست، بطوری که نمی‌توان کلام خدای تعالی را به چنان ترکیب‌هایی نسبت داد، مثلا بعضی از مفسرین گفته‌اند: که جمله: <span class="aya" rel="4_127" data-words="9-12">و ما یتلی علیکم</span> عطف است بر موقعیتی که اسم جلاله <em>اللَّه</em> و یا ضمیر نهفته در <em rel="fa_4_127_7-7" data-sentence="340:380">یفتیکم</em> که آن نیز به اللَّه بر می‌گردد و در جمله‌ <span class="aya" rel="4_127" data-words="5-7">قل الله یفتیکم</span><span class="footnote" rel="1" title="(که همه می‌دانیم در این جمله کلمه &lt;em&gt;اللَّه&lt;/em&gt; مبتداء است و قهرا معنای آیه چنین می‌شود: اللَّه تعالی برایتان بیان می‌کند و آنچه هم که بر شما تلاوت می‌شود نیز بیان می‌کند &lt;em&gt;مترجم&lt;/em&gt;)">*</span> می‌باشد.</span> </p> <p>بعضی دیگر گفته‌اند: جمله: <span class="aya" rel="4_127" data-words="9-12">و ما یتلی علیکم</span> عطف است بر کلمه <em>نساء</em> در جمله: <span class="aya" rel="4_127" data-words="2-4">یستفتونک فی النساء</span><span class="footnote" rel="2" title="(که قهرا معنایش چنین می‌شود: از تو از احکام زنان استفتاء می‌کنند و نیز از آنچه بر شما تلاوت می‌شود استفتاء می‌کنند و نچسب بودن این معنا بر کسی پوشیده نیست &lt;em&gt;مترجم&lt;/em&gt;)">*</span>. </p> <p>بعضی دیگر گفته‌اند: حرف <em>واو</em> در جمله‌ <span class="aya" rel="4_127" data-words="9-14">و ما یتلی علیکم فی الکتاب</span> اصلا عاطفه نیست بلکه واو استینافی است که جمله‌ای را از نو آغاز می‌کند پس جمله مورد بحث مربوط به ما قبل نیست و جمله: <span class="aya" rel="4_127" data-words="10-12">ما یتلی علیکم</span> مبتداء است و خبر آن‌ <span class="aya" rel="4_127" data-words="13-14">فی الکتاب</span> است     <code class="page" rel="5,161"/> و معنای جمله این است: آنچه بر شما تلاوت می‌شود، در کتاب است و در حقیقت می‌خواهد عظمت کتاب را برساند. </p> <p><span class="phrase">بعضی دیگر گفته‌اند: حرف <em>واو</em> در جمله: <span class="aya" rel="4_127" data-words="9-12">و ما یتلی علیکم</span> نه عاطفه است و نه استینافی، بلکه <em>واو</em> سوگند است، نظیر <em>واو</em> در جمله: <em>و اللَّه</em> قسم است و جمله: <span class="aya" rel="4_127" data-words="15-17">فی یتامی النساء</span> بدل است از کلمه <em rel="fa_4_127_8-8" data-sentence="323:181">فیهن</em> و معنای آیه چنین است که: بگو اللَّه تعالی شما را در امور و احکام زنان فتوا می‌دهد، سوگند به آنچه در کتاب در مورد ایتام زنان بر شما تلاوت می‌شود که خدای تعالی این کار را خواهد کرد .</span> این بود نمونه‌ای از وجوهی که مفسرین در این آیه ذکر کرده‌اند که تعسف و زور بودن آنها بر کسی پوشیده نیست. </p> <p>در آیه مورد بحث زنان را توصیف کرده به: <span class="aya" rel="4_127" data-words="18-27">اللاتی لا تؤتونهن ما کتب لهن و ترغبون أن تنکحوهن</span> و این در واقع توصیفی است برای یتیم‌های‌این زنان، می‌فرماید:  خدای تعالی برای شما بیان می‌کند آنچه را که در مورد ایتام زنان بر شما تلاوت می‌شود، ایتام زنانی که یتیم دار و مال دار و صاحب جمالند و شما حق آنان را که خدا برایشان معین کرده نمی‌دهید و در این توصیف اشاره است به اینکه در جاهلیت اینگونه زنان چه نوع محرومیتی داشتند، محرومیتی که باعث شد خدای تعالی آن احکام را به نفع آنان تشریع کند و سنت ظالمانه‌ای را که مردم دوران جاهلیت در مورد اینگونه زنان داشتند لغو نموده، زنان نامبرده را از آن تنگنا و مضیقه نجات دهد، چون در جاهلیت رسم بود زنان یتیم دار و یا به عبارت دیگر شوهر مرده را اگر ارثی از شوهر قبلیش برای ایتامش مانده بود می‌گرفتند و دست ظالمانه خود را هم بر سر آن زن و هم بر اموال ایتام نهاده، اگر زن نامبرده صاحب جمال و حسن می‌بود با او همخوابگی می‌کردند و از جمالش کام می‌گرفتند و در اموالش تصرفات دلخواهانه می‌کردند و اگر زشت بود با او همخوابگی نمی‌کردند و نمی‌گذاشتند با مردی دیگر ازدواج کند تا اموالش را بخورند. </p> <p>از اینجا دو نکته روشن می‌شود: یکی اینکه مراد از جمله: <span class="aya" rel="4_127" data-words="21-23">ما کتب لهن</span><span class="footnote" rel="1" title="آنچه برایشان مقدر شده">*</span> کتابت تکوینی است که همان تقدیرهای الهی است و یکی از آن تقدیرها این است که زن و هر انسانی دیگر وقتی به سن ازدواج رسید ازدواج کند، یکی دیگرش این است که هر کسی در مال خودش آزاد است تصرف نماید و کسی مانع دخل و تصرف او در مال و اثاث او نشود، پس مردی که از تصرف زنی در مال شخصیش و از ازدواج کردنش جلوگیری کند، از چیزی جلوگیری کرده که   <code class="page" rel="5,162"/> خدای تعالی در مخلوقات خود و از آن جمله در این مخلوقش مقدر کرده است. </p> <p>و <span class="phrase">نکته دوم اینکه در جمله: <span class="aya" rel="4_127" data-words="24-27">و ترغبون أن تنکحوهن</span> حرف جری در تقدیر است، چون ماده <em rel="fa_4_127_25-25" data-sentence="131:663">رغبت</em> با حرف جر متعدی می‌شود که یا حرف <em>فی</em> است و در این صورت رغبت به معنای میل و علاقه است و در فارسی هم می‌گوئیم: من در فلان غذا رغبت دارم و یا حرف  <em>عن</em> است که در این صورت رغبت به معنای نفرت است و حرف جری که در جمله: مورد بحث حذف شده لفظ <em>عن</em> است نه لفظ <em>فی</em> چون می‌خواهد بفرماید: از ازدواج و همخوابگی با آنان نفرت دارید و این با اشاره به محرومیت آن زنان که جمله: <span class="aya" rel="4_127" data-words="19-23">لا تؤتونهن ما کتب لهن</span> بر آن دلالت داشت و نیز جمله بعدی که می‌فرماید: <span class="aya" rel="4_127" data-words="28-31">و المستضعفین من الولدان</span> بر آن دلالت دارد مناسب‌تر است تا اینکه حرف جر را <em>فی</em> بدانیم.</span> </p> <p>و اما جمله: <span class="aya" rel="4_127" data-words="28-31">و المستضعفین من الولدان</span>، این جمله عطف است بر جمله: <span class="aya" rel="4_127" data-words="16-17">یتامی النساء ،</span> چون از پدر مرده‌ها تنها کودکان را ارث نمی‌دادند و آنها را استضعاف می‌کردند و از ارث محروم می‌ساختند به این بهانه که اینها سوار بر مرکب‌های جنگی نمی‌شوند و از حریم خانواده دفاع نمی‌کنند. <span class="aya" rel="4_127" data-words="32-36">و أن تقوموا للیتامی بالقسط</span> <span class="phrase">این جمله عطف است بر محل و موقعیت جمله: <em rel="fa_4_127_8-8" data-sentence="39:384">فیهن</em> و معنایش این است که بگو: خدای تعالی برای شما بیان می‌کند که در امر ایتام قیام به عدالت کنید و این جمله در حقیقت به منزله اعراض کردن از یک حکم خاص و توجه نمودن به حکمی عمومی است، حکمی که شمولش از آن حکم خاص بیشتر است، قبلا سخن از حکم خاص به ایتام زنان داشت و در این جمله، حکم را متوجه عموم ایتام نموده، اول در خصوص مال آن ایتام سخن می‌گفت، حالا در باره مال و غیر مال آنان سخن می‌گوید.</span> </p> <p> <span class="aya" rel="4_127" data-words="37-46">و ما تفعلوا من خیر فإن الله کان به علیما</span> در این جمله به مردان جاهلیت تذکر می‌دهد به اینکه آنچه خدای عز و جل درباره زنان و در خصوص یتیمان بر آنان واجب کرده خیرشان در آن احکام است و اینکه خدای تعالی به آن دانا است، این تذکر را می‌دهد تا تشویق آنان به عمل به آن احکام باشد، چون وقتی بدانند که خدا به اعمال آنان دانا است، هم تشویق می‌شوند و هم از مخالفت او بر حذر می‌گردند، چون مخالفتشان را نیز می‌بیند و به آن آگاه است <code class="aya" rel="4_128"/> <span class="aya" rel="4_128" data-words="1-9">و إن امرأة خافت من بعلها نشوزا أو إعراضا...</span> این آیه شریفه حکمی را بیان می‌کند که مورد استفتاء پرسش کنندگان نبود و لیکن از<code class="page" rel="5,163"/> آنجا که با حکم مورد استفتاءشان تناسب داشت در اینجا ذکر شده، نظیر حکمی که در آیه بعدی آمده و جمله‌ <span class="aya" rel="4_129" data-words="1-5">و لن تستطیعواأن تعدلوا...</span> بیانگر آن است که آن نیز از مسائل مورد استفتاء آنان خارج بود. </p> <p>و اگر شرط اصلاح را خوف نشوز و اعراض قرار داد، نه خود آن دو را، برای این بود که صلح موضوعش از زمانی تحقق می‌یابد که علامت‌ها و آثار ترس آور آن تحقق یابد و سیاق دلالت دارد بر اینکه مراد از صلح و مصالحه کردن این است که زن از بعضی حقوق زناشویی خودش صرفنظر کند تا انس و علاقه و الفت و توافق شوهر را جلب نماید و به این وسیله از طلاق و جدایی جلوگیری کند و بداند که صلح بهتر است. </p> <p> <span class="aya" rel="4_128" data-words="20-23">و أحضرت الأنفس الشح</span> کلمه: <em>شح</em> به معنای بخل است و جمله مورد بحث می‌خواهد این حقیقت را خاطر نشان سازد که غریزه بخل یکی از غرائز نفسانیه‌ای است که خدای تعالی بشر را بر آن غریزه مفطور و مجبول کرده تا به وسیله این غریزه منافع و مصالح خود را حفظ نماید و از ضایع شدن آن دریغ کند، پس هر نفسی دارای <em>شح</em> و <em>بخل</em> هست و بخلش همواره حاضر در نزد او است، یک زن نسبت به حقوقی که در زوجیت دارد یعنی در لباس و خوراک و بستر و عمل زناشویی، بخل می‌ورزد، یعنی از تلف شدن و غصب شدن آن جلوگیری می‌کند و یک مرد نیز در صورتی که به زندگی کردن با همسرش بی میل باشد، از موافقت و محبت و اظهار علاقه به او بخل می‌ورزد، در چنین صورتی حرجی بر آن دو نیست در اینکه بین خود صلح بر قرار نمایند، یعنی یکی از آن دو از پاره‌ای حقوق خود چشم‌پوشی کند. </p> <p> <span class="aya" rel="4_128" data-words="24-34">و إن تحسنوا و تتقوا فإن الله کان بما تعملون خبیرا</span> این جمله موعظه‌ای است برای مردان که از طریق احسان و تقوا تجاوز نکنند و متذکر این معنا باشند که خدای عز و جل از آنچه می‌کنند با خبر است، پس در معاشرت با زنان، جور و ستم نکنند و آنان را مجبور نسازند که از حقوق حق خود چشم بپوشند، هر چند که خود آنان می‌توانند چنین کنند. </p> <h3> <span class="title" rel="4_128 4_129 4_127 4_130 4_131 4_132 4_133 4_134">مقدار واجب از عدالت بین همسران متعدد که باید مرد مراعات کند</span> </h3> <p> <span class="aya" rel="4_129" data-words="1-10">و لن تستطیعوا أن تعدلوا بین النساء و لو حرصتم...</span> این جمله حکم عدالت در بین زنان که خدای عز و جل در اول سوره تشریع کرده و به مردان حکم کرده بود که: اگر می‌ترسید نتوانید عدالت بر قرار کنید به یک زن اکتفاء کنید<span class="footnote" rel="1" title="سوره نساء، آیه ۳&quot;">*</span>   <code class="page" rel="5,164"/> را بیان می‌کند و نیز جمله: <span class="aya" rel="4_128" data-words="24-28">و إن تحسنوا و تتقوا...</span> که در آیه قبلی بود، به این معنا اشاره دارد، چون آن جمله خالی از بویی از تهدید نیست و این تهدید باعث می‌شود که شنونده در تشخیص حقیقت عدل در بین زنان دچار حیرت شود و کلمه: <em>عدل</em> به معنای حد وسط در بین افراط و تفریط است و تشخیص این حد وسط از امور صعب و بسیار دشوار است و مخصوصا از این جهت که ارتباط با دلها دارد، چون رعایت دوستی عادلانه در بین زنان و اینکه یک مرد به اندازه مساوی زنان خود را دوست بدارد، امری ناشدنی است، چون بطور دائم از حیطه اختیار آدمی بیرون است. </p> <p>لذا خدای تعالی بیان می‌کند که رعایت عدالت به معنای حقیقی آن در بین زنان و اینکه یک مرد حد وسط حقیقی دوستی را در بین زنان خود رعایت کند چیزی است که هیچ انسانی قادر بر آن نیست، هر قدر هم که در تحقق دادن آن حرص بورزد، پس آنچه در این باب بر مرد واجب است این است که یکسره از حد وسط به یکی از دو طرف افراط و تفریط منحرف نشود و تا آنجا که برایش ممکن است رعایت عدالت را بکند و مخصوصا مراقب باشد که به طرف تفریط یعنی کوتاهی در ادای حق همسر خود منحرف نگردد و زن خود را بلا تکلیف و مانند زن بی‌شوهر نگذارد که نه شوهر داشته باشد و از شوهرش بهره‌مند شود و نه نداشته باشد تا بتواند همسری دیگر اختیار نموده، و یا پی کار خود برود. </p> <p>پس، از عدالت در بین زنان آن مقداری که بر مردان واجب است این است که در عمل و سلوک بین آنان مساوات و برابری را حفظ کند، اگر حق یکی را می‌دهد حق دیگری را نیز بدهد و دوستی و علاقمندی به یکی از آنان وادارش نکند که حقوق دیگران را ضایع بگذارد، این آن مقدار واجب از عدالت است و اما مستحبّ از عدالت این است که به همه آنان احسان و نیکی کند و از معاشرت با هیچ یک از آنان اظهار کراهت و بی میلی نکند و به هیچ یک بد اخلاقی روا ندارد، هم چنان که سیره و رفتار رسول خدا (ص) با همسرانش اینطور بود. </p> <h3> <span class="title" rel="4_129 4_128 4_127 4_130 4_131 4_132 4_133 4_134">دفع توهم اینکه تعدد زوجات در اسلام لغو شده است</span> </h3> <p> و این ذیل یعنی جمله: <span class="aya" rel="4_129" data-words="11-16">فلا تمیلوا کل المیل فتذروها کالمعلقة</span>، خود دلیل بر این است که منظور از جمله: هرگز نمی‌توانید بین زنان عدالت بر قرار کنید، هر چند که بر این معنا حرص بورزید این نیست که قدرت بر عدالت را بطور مطلق نفی کند تا نتیجه‌اش این باشد که به انضمام آن با جمله: <span class="aya" rel="4_3" data-words="19-23">فإن خفتم ألا تعدلوا فواحدة</span>، ازدواج متعدد در اسلام لغو شود، هم چنان که بعضی از مفسرین این نتیجه را گرفته (و گفته‌اند جمله اول می‌فرماید: هر قدر هم که کوشش کنید و حرص بورزید نمی‌توانید بین چند زن رفتاری عادلانه داشته باشید و جمله دوم<code class="page" rel="5,165"/> می‌فرماید: اگر نتوانستید عدالت برقرار کنید به یک زن اکتفاء کنید، پس نتیجه حاصل از انضمام این دو آیه این می‌شود که تعدد زوجات در اسلام ممنوع و ملغی است). </p> <p>و این اشتباه بزرگی است، برای اینکه جمله: <span class="aya" rel="4_129" data-words="11-14">فلا تمیلوا کل المیل...</span> می‌فرماید: چنان نباشد که یکی از زنها بطور کلی مورد اعراض شما واقع گشته، مثل زنی بشود که اصلا شوهر ندارد و این خود دلیل بر این است که جمله: هرگز نمی‌توانید... می‌خواهد عدالت واقعی و حقیقی را نفی کند و بفرماید شما نمی‌توانید بین چند همسر عدالت واقعی را بر قرار نموده،  (حتی علاقه قلبی خود را بین آنان بطور مساوی تقسیم کنید) پس آن مقدار عدالتی که تشریع شده، عدالت تقریبی است، آن هم در مرحله رفتار نه در مرحله علاقه قلبی و عدالت تقریبی در مرحله رفتار امری است ممکن (هم چنان که می‌بینیم بسیاری از افراد با تقوا و متدین این عدالت را رعایت می‌کنند و رفتاری یکسان با همسران خود دارند، هر چند که در دل یکی را از دیگران بیشتر دوست بدارند). </p> <p>سنت رسول خدا (ص) و عملکرد مسلمانان به آن سنت در مرآ و مسمع رسول خدا (ص) بود و آن جناب از رفتار مسلمانان با زنان متعدد خود اطلاع داشت و ایرادی به آنان نمی‌گرفت و همان سنت تا عصر حاضر در بین مسلمین برقرار و متصل مانده و همه اینها دلیل بر بطلان آن توهم است. </p> <p>علاوه بر اینکه توهم مذکور باعث می‌شود بگوئیم: اول آیه تعدد زوجات که می‌فرماید: <span class="aya" rel="4_3" data-words="8-18">فانکحوا ما طاب لکم من النساء مثنی و ثلاث و رباع</span><span class="footnote" rel="1" title="از زنانی که مورد پسند شما است بگیرید، دو تا دو تا، و سه تا سه تا و چهار تا چهار تا سوره نساء، آیه ۳&quot;">*</span>، صرف فرضی است عقلی که در عالم خارج حتی یک مصداق هم ندارد و این نظریه باطلی است که کلام خدای سبحان اجل از مثل آن است. </p> <p>خدای تعالی بعد از دستورات و نصایحی که در امر معاشرت با زنان داشت با جمله: <span class="aya" rel="4_129" data-words="17-26">و إن تصلحوا و تتقوا فإن الله کان غفورا رحیما</span>، مردان را تشویق و ترغیب کرده به اینکه هر گاه امارات و نشانه‌های ناسازگاری را دیدند، بلا درنگ در صدد اصلاح برآیند و بیان فرموده که این اصلاح کردن خود یکی از مصادیق تقوا است و تقوا هم به دنبال خود مغفرت و رحمت را می‌آورد و این جمله بعد از جمله: <span class="aya" rel="4_128" data-words="17-19">و الصلح خیر</span> و بعد از جمله: <span class="aya" rel="4_128" data-words="24-28">و إن تحسنوا و تتقوا...</span> در حقیقت تاکیدی است بعد از تاکیدی دیگر. </p> <p>   <code class="page" rel="5,166"/><code class="aya" rel="4_130"/> <span class="aya" rel="4_130" data-words="1-8">و إن یتفرقا یغن الله کلا من سعته</span> یعنی اگر زنان و مردان مورد بحث کارشان به جدایی و طلاق کشید، خدای تعالی به فضل واسع خود، هم آن مرد را بی‌نیاز می‌کند و هم آن زن را و منظور از بی‌نیاز کردن به قرینه مقام، این است که هر دو را در همه امور مربوط به ازدواج بی‌نیاز می‌کند، به آن مرد زنی سازگار و شوهر دوست و... می‌دهد و به آن زن نیز شوهری دیگر می‌دهد که بهتر از اول به وی نفقه بدهد و با او انس و همخوابگی و سایر لوازم زناشویی را داشته باشد، زیرا چنان نیست که خدای تعالی فلان زن را برای فلان مرد و آن مرد را برای آن زن خلق کرده باشد، بطوری که اگر یکی از دیگری جدا شد آن دیگر جفت دیگری نداشته باشد بلکه سنت ازدواج یعنی زن گرفتن مردان و به شوهر رفتن زنان سنتی است فطری و اینکه می‌بینیم مردان زن می‌گیرند و زنان شوهر می‌روند، این رفتار ناشی از دعوتی است که در فطرت آنان است، این زن نشد، زن دیگر و این شوهر نشد، شوهر دیگر. </p> <p><code class="aya" rel="4_131"/> <span class="aya" rel="4_130-131" data-words="9-22">و کان الله واسعا حکیما، و لله ما فی السماوات و ما فی الأرض</span> این دو جمله حکم قبلی را تعلیل می‌کند و می‌فرماید: اگر گفتیم: خدای تعالی هر دو را به فضل واسع خود بی‌نیاز می‌کند برای این بود که خدا واسع و حکیم است و نیز برای این بود که ملک آنچه در آسمانها و در زمین است از آن خدای تعالی است. </p> <p> <span class="aya" rel="4_131" data-words="10-22">و لقد وصینا الذین أوتوا الکتاب من قبلکم و إیاکم أن اتقوا الله...</span> این آیه شریفه دعوت قبلی مردم به مراعات تقوا در همه مراحل معاشرت بین زن و شوهر را تاکید می‌کند و می‌فرماید، که: تقوا را در هر حال باید رعایت کرد، چون ترک تقوا کفران نعمت خدای تعالی است، البته این در صورتی است که تقوای حاصل از اطاعت خدا عنوانی جز شکر نعمت‌های او نداشته باشد و یا در صورتی است که بگوئیم: ترک تقوا و بی پروایی نسبت به خدای تعالی منشای به جز کفر ندارد، حال یا کفر ظاهری نظیر کفری که در کفار و مشرکین هست و یا کفر باطنی و نهفته در درون، نظیر کفری که در مسلمانان فاسق وجود دارد. </p> <p>با این مطلبی که ما بیانش کردیم معنای جمله: <span class="aya" rel="4_131" data-words="23-34">و إن تکفروا فإن لله ما فی السماوات و ما فی الأرض...</span> روشن می‌شود که می‌فرماید: اگر شما وصیت ما را حفظ نکنید آن وصیتی را که به پدران شما و اقوام قبل از شما کردیم و آن وصیت را ضایع گذارده، ترک تقوا کنید، ترک تقوایی که یا خودش کفر به خدا است و یا ناشی از کفر به خدا است، در این صورت بدانید که هیچ ضرری به خدای سبحان نمی‌زنید، چون خدای سبحان احتیاجی به شما ندارد نه به شما و نه به تقوای شما و چگونه چنین چیزی تصور دارد با اینکه آنچه در آسمانها<code class="page" rel="5,167"/> و زمین است از آن او است و او بی نیاز و ستوده است. </p> <p>در اینجا ممکن است بپرسی وجه اینکه جمله: <span class="aya" rel="4_131" data-words="2-9">لله ما فی السماوات و ما فی الأرض</span> در یک آیه تکرار شده چیست؟ مخصوصا با در نظر گرفتن اینکه در آیه بعد نیز بلافاصله برای سومین بار تکرار می‌شود. </p> <p>در پاسخ می‌گوئیم: اما بار اول خواست جمله: <span class="aya" rel="4_130" data-words="9-13">و کان الله واسعا حکیما</span> را تعلیل کند و بفهماند علت اینکه خدای تعالی واسع و حکیم است و به اصطلاح بشری دست و بالش باز و کارش حکیمانه است، این است که ملک آسمان‌ها و زمین و آنچه در آن دو است از آن او است و بار دوم که این جمله را تکرار کرد علتش این بود که موقعیت جواب شرط را داشت، شرطی که در جمله: <span class="aya" rel="4_131" data-words="23-25">و إن تکفروا</span> آمده بود، می‌خواست بفهماند اگر شما کفر بورزید ضرری به او نمی‌رسانید، چون ملک آنچه در آسمانها و زمین است که شما مشتی از خاک زمین هستید، همه از آن خدای عز و جل است و خدای تعالی چه حاجتی به ایمان شما دارد و چه ضرری از کفر شما می‌بیند؟ در حقیقت جواب شرط جمله بعدی آن است که می‌فرماید: <span class="aya" rel="4_131" data-words="35-39">و کان الله غنیا حمیدا</span> و آن جمله جای این جمله نشسته و این را تعلیل می‌کند، یعنی می‌فهماند که اگر شما کفر بورزید خدا غنی و حمید است، چون ملک هر آنچه در آسمانها و زمین است از آن او است. </p> <p>و <span class="phrase">اما در نوبت سوم در حقیقت جمله‌ای است از نو و غیر مربوط به ما قبل و بدین خاطر آورده شده که به وجهی جمله: <em rel="fa_4_133_1-2" data-sentence="104:28">ان یشأ</em> را پیشاپیش تعلیل کرده باشد.</span> </p> <p><code class="aya" rel="4_132"/> <span class="aya" rel="4_132" data-words="1-13">و لله ما فی السماوات و ما فی الأرض و کفی بالله وکیلا</span> در سابق بیان اینکه مالکیت خدای تعالی به چه معنا است؟ مکرر گذشت و وکیل بودن حضرتش بدین جهت است که او به امور بندگانش و شؤون آنها قیام می‌کند و در این کار خودش به تنهایی کافی است و احتیاجی به گرفتن کمک ندارد، در نتیجه اگر اعمال مردمی را نپسندد و از اعمال نکوهیده آنان به خشم آید، می‌تواند برای اینکه امور به دست آنان جاری نشود به کلی آن قوم را از بین ببرد و قومی دیگر جایگزین آنان کند، هم چنان که می‌تواند به تقدم پیشرفت آن قوم خاتمه داده، قومی دیگر را تقدم ببخشد و آن قوم را زیر دست و خوار در برابر این قوم کند، با این معنایی که ما برای جمله مورد بحث کردیم و سیاق هم آن را تایید کرد جمله: <span class="aya" rel="4_133" data-words="1-5">إن یشأ یذهبکم أیها الناس...</span> که در آیه بعدی است با آیه مورد بحث مرتبط می‌شود. </p> <h3> <span class="title" rel="4_133">معنای جمله: <span class="aya" rel="4_133" data-words="1-8">إن یشأ یذهبکم أیها الناس و یأت بآخرین</span> </span> </h3> <p> <span class="aya" rel="4_133" data-words="1-8">إن یشأ یذهبکم أیها الناس و یأت بآخرین...</span> سیاق این آیات که سیاق دعوت به ملازمت تقوا است، تقوایی که خدای تعالی این<code class="page" rel="5,168"/> امت را و امت‌های گذشته از اهل کتاب را بدان دعوت کرده، خود دلیل بر این است که اظهار بی‌نیازی خدا از خلق در جمله: ان یشأ... مربوط به مساله تقوا است. و معنای آیه این است که خدای تعالی همه شما انسان‌ها را سفارش به تقوا کرده، پس تقوا پیشه کنید و از او پروا داشته باشید و به فرضی که از این کار امتناع نموده و کفر بورزید، بدانید که او بی‌نیاز از شما است، او مالک و متصرف در هر چیز است، به هر نحوی که بخواهد و به هر جهتی که بخواهد می‌تواند در مملوک خود تصرف کند، اگر بخواهد بندگانش او را بپرستند و از او پروا کنند و بندگانش آن طور که باید قیام به این امر نکنند، او می‌تواند برای تحقق دادن خواسته خود، شما را عقب زند و قوم دیگر را مقدم بر شما کند تا آن قوم خواسته او را عملی کنند، چون خدا بر این کار قادر است. </p> <p>و بنا بر این معنا باید گفت: آیه شریفه ناظر به تبدیل مردم است، تبدیل مردم بی‌تقوا به مردم با تقوا، روایتی هم که بیضاوی در تفسیر خود نقل کرده مؤید این معنا است، در آن روایت آمده: وقتی این آیه شریفه بر رسول خدا (ص) نازل شد، دست مبارک خود را به پشت سلمان فارسی زد و فرمود: آن قومی که می‌آیند و در قبول اسلام و دعوت حق تعالی از شما اعراب پیشی می‌گیرند، قوم این مردند و بر خواننده عزیز است که در مضمون آیه شریفه و روایت تدبر کند و اما اینکه بعضی از مفسرین احتمال داده‌اند که معنای آیه این باشد که اگر خدا بخواهد شما را نابود می‌کند و قومی دیگر به جای شما ایجاد می‌کند و یا مخلوقی دیگر به جای شما انسان‌ها می‌آفریند، احتمال درستی نیست، زیرا از سیاق آیه به دور است. </p> <p>بله این احتمال در مثل آیه شریفه زیر سازگار است که می‌فرماید: <span class="aya" rel="14_19-20" data-words="1-23">أ لم تر أن الله خلق السماوات و الأرض بالحق إن یشأ یذهبکم و یأت بخلق جدید، و ما ذلک علی الله بعزیز</span><span class="footnote" rel="1" title="مگر نمی‌بینی که خدای تعالی آسمانها و زمین را به حق آفریده، او اگر بخواهد شما را از بین می‌برد و مخلوقی جدید پدید می‌آورد و این بر خدای تعالی گران نیست سوره ابراهیم، آیه ۲۰&quot;">*</span>. </p> <p><code class="aya" rel="4_134"/> <span class="aya" rel="4_134" data-words="1-16">من کان یرید ثواب الدنیا فعند الله ثواب الدنیا و الآخرة و کان الله سمیعا بصیرا</span> این آیه شریفه بیانی دیگر است که خطای تارکین تقوا و ترس از خدای را و نادیده گرفتن وصیت او را روشن می‌سازد، به این بیان که اینگونه افراد اگر به خاطر پاداش‌های مادی و درآمدهای دنیوی تقوا را ترک و وصیت خدای تعالی را نادیده می‌گیرند، باید بدانند که امر بر آن   <code class="page" rel="5,169"/> مشتبه شده، زیرا هم ثواب و پاداش‌های مادی و دنیوی نزد خدا است و هم پاداش‌های اخروی و با این حال چرا کوته‌نظری می‌کنند و نظر خود را به آنچه پست و بی مقدار است می‌دوزند و آنچه شریف‌تر و ارزشمندتر است نمی‌خواهند و حد اقل چرا هر دو نوع پاداش را نمی‌خواهند. </p> <p>این معنایی است که بعضی از مفسرین برای آیه کرده‌اند، لیکن به نظر ما آنچه روشن‌تر از آیه فهمیده می‌شود این است که-و خدا داناتر است-مراد از ثواب دنیا و آخرت، سعادت دنیا و آخرت با هم باشد و سعادت دنیا و آخرت با هم تنها نزد خدا است، پس بنده خدا باید به درگاه او تقرب بجوید، حتی آن هم که سعادت دنیا و پاداش مادی را در نظر دارد باید از خدای تعالی بخواهد. </p> <p>چون سعادت دنیا و آخرت از غیر مسیر تقوا برای انسان حاصل نمی‌شود و تقوا هم جز از طریق عمل به احکام دین او حاصل نمی‌گردد، پس دین نیست مگر سعادت حقیقی بشر و با این حال دیگر چگونه تصور دارد که کسی جز از طریق افاضه خداوندی به ثوابی و پاداشی برسد؟ با اینکه تنها او سمیع و بصیر است، از حاجت خلق با خبر و بینا و دعای آنان را شنوا است. </p> <h3>بحث روایتی‌ <span class="title" rel="4_128 4_129 4_127 4_130 4_131 4_132 4_133 4_134"> (در ذیل آیات مربوط به احکام ارث و زنان و زناشویی و چند همسری...) </span> </h3> <p> در تفسیر در المنثور است که ابن جریر و ابن منذر از سعید بن جبیر روایت کرده‌اند که گفت: در جاهلیت رسم بر این بود که از بازماندگان میت کسی ارث نمی‌برد مگر مردی که به حد بلوغ رسیده باشد و بتواند مال میت را سرپرستی نموده، در آن عمل کند (بطوری که از بهره آن، عائله میت اداره شود) و اما اطفال و همسر میت هیچ ارثی نمی‌بردند، این رسم در اسلام هم ادامه یافت تا آنکه‌آیات سوره نساء که مربوط به مواریث است نازل شد و این بر مردم گران آمد، گفتند: آخر بچه صغیر که نمی‌تواند و نمی‌داند در مال دخل و تصرفی کند چرا ارث ببرد و همسر میت نیز همین طور، آیا اینها که هیچ کاری از آنان ساخته نیست با مردی که همه امور اموال میت را اداره می‌کند فرق ندارند؟ و در این انتظار بودند که حادثه‌ای آسمانی رخ دهد یعنی آیه‌ای دیگر نازل شود و حکم مزبور را نسخ کند ولی وقتی دیدند خبری نشد با خود گفتند: اگر این قانون بماند چاره چیست؟ چاره‌ای جز این نیست که آن را بپذیریم، آن گاه گفتند: خوب است از رسول خدا (ص) بپرسیم، در پاسخشان آیه زیر نازل شد: <span class="aya" rel="4_127" data-words="1-14">و یستفتونک فی النساء قل الله یفتیکم فیهن و ما یتلی علیکم فی الکتاب</span> یعنی در اول همین سوره‌ <span class="aya" rel="4_127" data-words="15-27">فی یتامی النساء اللاتی لا تؤتونهن ما کتب لهن و ترغبون أن تنکحوهن</span> (تا آخر حدیث)<span class="footnote" rel="1" title="تفسیر قمی، ج ۱ ص ۱۵۴">*</span>. </p> <p>و در همان کتاب آمده که: عبد بن حمید و ابن جریر از ابراهیم روایت کرده‌اند که در ذیل آیه مورد بحث گفته است: اگر وارث میت دختری زشت صورت بود هیچ چیزی از میراث را به او نمی‌دادند و حتی از ازدواج کردنش جلو گیری می‌نمودند تا بمیرد و اموالش را ارث ببرند و به همین جهت بود که خدای تعالی این آیه را نازل کرد.<span class="footnote" rel="2" title="در المنثور، ج ۲ ص ۲۳۲">*</span> مؤلف: این معانی به طرق بسیاری دیگر نقل شده، هم از طرق شیعه و هم از طرق اهل سنت که بعضی از آن روایات در اوائل سوره گذشت. </p> <p>و در مجمع در ذیل آیه: <span class="aya" rel="4_127" data-words="19-23">لا تؤتونهن ما کتب لهن</span> جمله را معنا کرده به ما کتب لهن من المیراث <em>یعنی</em> آنچه از میراث که خداوند برای آنان نوشته است آن گاه فرموده: این تفسیر از امام ابی جعفر (ع) روایت شده.<span class="footnote" rel="3" title="مجمع البیان، ج ۳ ص ۱۱۸">*</span> و در تفسیر قمی در ذیل آیه: <span class="aya" rel="4_128" data-words="1-7">و إن امرأة خافت من بعلها نشوزا...</span> گفته: این آیه در باره دختر محمد بن مسلمه نازل شد که او همسر رافع بن خدیج بود و داشت پا به سن می‌گذاشت، و رافع بن خدیج زن جوانی سر او گرفت و اتفاقا در نظر او از دختر محمد بن مسلمه زیباتر هم بود، لا جرم دختر محمد بن مسلمه به همسرش رافع گفت: من هیچ شکی ندارم که تو از من دلسرد و روی‌گردان شده‌ای و همسر جوانت را بر من ترجیح می‌دهی، آیا جز این است؟ رافع گفت: همین طور است و علتش این است که او جوان‌تر و در نظر من زیباتر از تو است، حال اگر مایل باشی قرار می‌گذاریم که من دو روز و یا سه روز سهم او باشم و یک روز سهم تو، دختر محمد بن مسلمه حاضر به این تقسیم نشد، رافع به ناچار او را طلاق داد و بعدها یک بار دیگر او را طلاق گفت، برای نوبت سوم که می‌خواست او را به خانه برگرداند دختر قبول نکرد و گفت: به شرطی بار دیگر همسرت می‌شوم که سهم مرا به کسی ندهی و خلاصه به فرموده آیه شریفه که می‌فرماید: <span class="aya" rel="4_128" data-words="20-23">و أحضرت الأنفس الشح</span>، شح و بخل او گل کرد تا آنجا که رافع او را راضی کرد و طبق دلخواه او مصالحه کرد و خدای تعالی در این خصوص فرمود: <span class="aya" rel="4_128" data-words="10-19">فلا جناح علیهما أن یصلحا بینهما صلحا و الصلح خیر</span>. </p> <p>بعد از آنکه آن زن راضی شد و در خانه شوهر قرار گرفت، رافع نتوانست بین او و همسر جدید و جوانش به عدالت رفتار کند، اینجا بود که آیه:     <code class="page" rel="5,171"/> <span class="aya" rel="4_129" data-words="1-16">و لن تستطیعوا أن تعدلوا بین النساء و لو حرصتم، فلا تمیلوا کل المیل فتذروها کالمعلقة</span> و بطور خلاصه فرمود: عدالت بطور حقیقی واجب نیست، چون مقدور شما نیست، هر قدر هم که در رعایت آن حرص بورزید بلکه این مقدار واجب است که حقوق همسری هر دو را اداء کنید و چنان نباشد که یکی را بلا تکلیف و پا در هوا بگذارید که نه بیوه باشد و نه شوهر دار و این سنت در همه مواردی که مشابه مورد آیه باشد جاری است، اگر زن خواست به همسری خود ادامه دهد و بر آنچه شوهرش با او مصالحه کرد رضایت داد، نه اشکالی متوجه شوهرش می‌شود و نه متوجه او، و اگر نخواست به آن کیفیت به همسری خود ادامه دهد شوهرش طلاقش می‌دهد و یا بین او و همسر دیگرش مساوات برقرار می‌کند، غیر از انتخاب یکی از این دو راه، راه دیگری ندارد.<span class="footnote" rel="1" title="فروع کافی، ج ۵ ص ۳۶۲">*</span> مؤلف: این روایت را در المنثور نیز از مالک و عبد الرزاق و عبد بن حمید و ابن جریر و ابن منذر و حاکم (وی حدیث را صحیح دانسته) بطور اختصار روایت کرده‌اند.<span class="footnote" rel="2" title="تفسیر قمی، ج ۱ ص ۱۵۵">*</span> و در تفسیر در المنثور است که طیالسی و ابن ابی شیبه و ابن راهویه و عبد بن حمید و ابن جریر و ابن منذر و بیهقی از علی بن ابی طالب (صلوات اللَّه علیه) روایت کرده‌اند که وقتی از معنای آیه مورد بحث سؤال شد حضرتش فرمود: این آیه در باره مردی است که دارای دو همسر باشد یکی از آن دو پیر و یا زشت باشد و شوهر از او جدا شود و خود او بر این معنا مصالحه کند که شوهر یک شب نزد او و چند شب نزد دیگری باشد، در صورتی که بر این معنا رضایت داشته باشد و آن را از طلاق و جدایی بهتر بداند اشکالی متوجه او نیست و هر گاه از این مصالحه برگشت، شوهرش باید تساوی را بین آن دو رعایت کند<span class="footnote" rel="3" title="در المنثور، ج ۲ ص ۲۳۲">*</span>. </p> <p>و در کافی به سند خود از حلبی از امام صادق (ع) روایت کرده که گفت: از آن جناب از معنای کلام خدای عز و جل پرسیدم که می‌فرماید: <span class="aya" rel="4_128" data-words="1-9">و إن امرأة خافت من بعلها نشوزا أو إعراضا</span> فرمود: منظور زنی است که در عقد مردی قرار دارد که او را دوست نمی‌دارد و به او می‌گوید من می‌خواهم تو را طلاق بدهم، زن به او می‌گوید: این کار را مکن که من از شماتت دشمنان کراهت دارم و لیکن در باره حق اضطجاع و هم‌خوابگی من اختیار را به تو واگذار می‌کنم و در آن باره هر طوری که میل داری عمل کن و از این حق گذشته هر حق دیگری که دارم به تو می‌بخشم که تو مرا به همین نحو نگه داری و طلاقم ندهی، این است منظور از       <code class="page" rel="5,172"/> کلام خدای تعالی که می‌فرماید: <span class="aya" rel="4_128" data-words="10-16">فلا جناح علیهما أن یصلحا بینهما صلحا</span> و صلح همین است<span class="footnote" rel="1" title="خدای تعالی هیچکسی را تکلیف نمی‌کند، مگر در مورد آن چیزهایی که به او داده باشد">*</span>. </p> <p>مؤلف: در این معنا روایات دیگری هست که صاحب کافی<span class="footnote" rel="2" title="و اگر فقیر باشند خدا به فضل واسع خود بی‌نیازشان می‌کند سوره نور، آیه ۳۲&quot;">*</span> و عیاشی<span class="footnote" rel="3" title="تفسیر عیاشی، ج ۱، ص ۲۷۸">*</span> آنها را نقل کرده‌اند. </p> <p>و در تفسیر قمی در ذیل جمله: <span class="aya" rel="4_128" data-words="20-23">و أحضرت الأنفس الشح</span> روایت آورده که معصوم  (ع) فرمود: هر کسی دارای بخل هست، چیزی که هست بعضی بخل را اختیار می‌کنند و بعضی نمی‌کنند،<span class="footnote" rel="4" title="تفسیر قمی، ج ۱ ص ۱۵۵">*</span> (به همین جهت در روایاتی که بخل را مذمت می‌کند قید مطاع را می‌آورد و می‌فرماید: آن بخلی مذموم است که اطاعتش کنی <em>مترجم</em>). </p> <p>و در تفسیر عیاشی از هشام بن سالم از امام صادق (ع) روایت کرده که در ذیل آیه: <span class="aya" rel="4_129" data-words="1-10">و لن تستطیعوا أن تعدلوا بین النساء و لو حرصتم</span> فرمود: این عدالتی که می‌فرماید: شما نمی‌توانید آن را بین زنان برقرار سازید عدالت در میل و محبت درونی است.<span class="footnote" rel="5" title="تفسیر عیاشی، ج ۱ ص ۲۷۹">*</span> و در کافی به سند خود از نوح بن شعیب و محمد بن حسن روایت کرده که گفت: ابن ابی العوجاء از هشام بن حکم سؤالهایی کرد از آن جمله گفت: مگر نه این است که خدای تعالی حکیم است؟ هشام گفت: بله او از هر حکیمی حکیم‌تر است، ابن ابی العوجاء گفت: اگر چنین است پس بگو ببینیم چگونه از یک طرف فرموده: <span class="aya" rel="4_3" data-words="8-23">فانکحوا ما طاب لکم من النساء مثنی و ثلاث و رباع فإن خفتم ألا تعدلوا فواحدة</span>، مگر گرفتن دو زن و سه زن و چهار زن حکم شرعی او نیست؟ گفت: آری، پرسید: پس چرا با اینکه در این آیه می‌فرماید: اگر ترسیدید که نتوانید عدالت را برقرار کنید فقط به یک زن اکتفاء کنید؟ در آیه‌ای دیگر فرموده: <span class="aya" rel="4_129" data-words="1-16">و لن تستطیعوا أن تعدلوا بین النساء و لو حرصتم فلا تمیلوا کل المیل فتذروها کالمعلقة</span>؟ آن کدام حکیم است که اینطور سخن بگوید، از یک طرف گرفتن زنان متعدد را برای کسانی که بتوانند رعایت عدالت را بکنند تجویز کند و از سوی دیگر بگوید: اصلا شما نمی‌توانید عدالت را برقرار سازید؟ هشام نتوانست جواب بدهد ناگزیر به مدینه کوچ کرد و به حضور حضرت صادق (ع) شرفیاب شد، حضرت پرسید: چطور در غیر موسم حج به مدینه آمده‌ای؟ عرضه داشت: بله فدایت شوم مساله مشکلی پیش آمد، ابن ابی العوجاء سؤالی از من کرد که در         <code class="page" rel="5,173"/> جوابش ماندم، امام (ع) پرسید: آن سؤال چه بود؟ هشام قصه را باز گفت. </p> <p>امام صادق (ع) فرمود: اما آیه: <span class="aya" rel="4_3" data-words="8-23">فانکحوا ما طاب لکم من النساء مثنی و ثلاث و رباع فإن خفتم ألا تعدلوا فواحدة</span>، مربوط به نفقه است می‌فرماید: اگر نمی‌توانید نفقه چند همسر را بطور مساوی بدهید به یک زن اکتفاء کنید و اما آیه شریفه: <span class="aya" rel="4_129" data-words="1-16">و لن تستطیعوا أن تعدلوا بین النساء و لو حرصتم فلا تمیلوا کل المیل فتذروها کالمعلقة</span>، مربوط به میل درونی و محبت به زنان است که هیچکس نمی‌تواند محبت درونی خود را بین چند همسر بطور مساوی تقسیم کند و چنین چیزی در شرع واجب هم نشده است تا با آیه قبلی منافات داشته باشد. </p> <p>راوی می‌گوید: همین که هشام این جواب را برای ابن ابی العوجاء آورد، او گفت: به خدا سوگند این پاسخ از خودت نیست.<span class="footnote" rel="1" title="در المنثور، ج ۲ ص ۲۳۱">*</span> مؤلف: نظیر این حدیث از قمی نیز روایت شده که او گفته: بعضی از زندیق‌ها از ابی- جعفر احول از همین مساله سؤال کرد و ابو جعفر به مدینه سفر کرد و از امام صادق (ع) از آن سؤال نمود و امام مثل همان جواب بالا را به وی داد و ابو جعفر برگشته، پاسخ زندیق را بداد و آن زندیق نیز گفت: که این پاسخ را از حجاز گرفته، با خود آورده‌ای.<span class="footnote" rel="2" title="در المنثور، ج ۲ ص ۲۳۱">*</span> و در مجمع در ذیل جمله: <span class="aya" rel="4_129" data-words="15-16">فتذروها کالمعلقة</span> گفته است: معنایش این است که آن زنی را که دوست ندارید آن چنان رها کنید که مثل زنی شود که نه شوهر دارد و نه بی شوهر است، آن گاه گفت: این معنا از امام باقر و امام صادق (علیهما السلام) روایت شده.<span class="footnote" rel="3" title="و اگر از یکدیگر جدا شوند خدای تعالی هر یک از آن دو را به فضل واسع خود بی نیاز می‌کند">*</span> و در همان کتاب روایتی نقل کرده که می‌گوید: رسول خدا (ص) همواره ایام خود را بین زنان تقسیم می‌کرد و آن گاه می‌فرمود: اللهم... -بار الها این تقسیم من بود در آنچه مالکش بودم پس مرا در آنچه تو مالکش هستی و من نیستم ملامت مکن.<span class="footnote" rel="4" title="فروع کافی، ج ۵ ص ۳۳۱ ح ۶">*</span> مؤلف: این روایت را بیشتر مفسرین و صاحبان جوامع نقل کرده‌اند، آن هم به چند طریق و مراد از جمله: آنچه تو مالکی و من نیستم همان محبت قلبی است که خدای تعالی در دلها می‌افکند (هم چنان که آیه: <span class="aya" rel="30_21" data-words="12-17">و جعل بینکم مودة و رحمة</span>) نیز بر آن دلالت دارد و لیکن در این حدیث اشکالی هست و آن این است که خدای تعالی اجل از آن است که کسی را در       <code class="page" rel="5,174"/> آنچه که مالکش نیست ملامت کند، هم چنان که خودش فرموده بود: <span class="aya" rel="65_7" data-words="15-21">لا یکلف الله نفسا إلا ما آتاها</span><span class="footnote" rel="1" title="فروع کافی، ج ۶ ص ۱۴۵">*</span> و شان رسول خدا (ص) هم اجل از این است که خدای تعالی را به چنین جلالی نشناسد و چگونه ممکن است با اینکه آن جناب از هر کس دیگر آشناتر است به مقام پروردگارش، مع ذلک از خدای تعالی رفتاری را بخواهد که خود او منزه از داشتن چنین رفتاری است. </p> <p>و در کافی به سند خود از ابن ابی لیلی روایت آورده که گفت: عاصم بن حمید برایم حدیث کرد و گفت: نزد امام صادق (ع) بودم که مردی به حضورش آمد و از فقر و حاجت شکایت کرد، حضرت فرمود: برای اینکه فقر و حاجتت زایل گردد ازدواج کن، آن مرد ازدواج کرد و فقرش شدیدتر شد، لا جرم به حضور امام صادق (ع) آمد، حضرت پرسید: حال و روزت چگونه است؟ آن مرد عرضه داشت: بدتر از سابق شدم، فرمود: حال زن را رها کن و از او جدا شو و آن مرد چنان کرد و چیزی نگذشت که ثروتمند شد، امام صادق  (ع) فرمود: من به تو دو دستور دادم که خدای تعالی به آن دو امر کرده، یک جا فرموده: <span class="aya" rel="24_32" data-words="1-4">و أنکحوا الأیامی منکم...</span><span class="footnote" rel="2" title="فروع کافی، ج ۶ ص ۱۴۵">*</span> و جایی دیگر فرموده: در صورت ناسازگاری از فقر نترسند  خدای تعالی زن شوهردار را روزی می‌دهد،  (زن) بی‌شوهر را هم روزی می‌دهد، مرد هم از بی زن شدن نهراسد، ای بسا خدای تعالی بهتر از اول را به او بدهد: <span class="aya" rel="4_130" data-words="1-8">و إن یتفرقا یغن الله کلا من سعته</span>.<span class="footnote" rel="3" title="مجمع البیان، ج ۳ ص ۱۲۱">*</span> \<span class="footnote" rel="4" title="مجمع البیان، ج ۳ ص ۱۲۱">*</span>. </p>   <p> سوره طلاق، آیه 7".        <code class="page" rel="5,175"/> </p>
