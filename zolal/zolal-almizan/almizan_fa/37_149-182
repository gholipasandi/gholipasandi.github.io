<h3 class="ayas">سوره الصافات آیه‌های ۱۴۹ تا ۱۸۲</h3><code class="section" rel="37_149-182"/><h3>ترجمه آیات</h3> <p> <span class="trans" rel="37_149">از ایشان نظر بخواه آیا برای پروردگارت دختران و برای ایشان پسران است؟.  «۱۴۹» </span><span class="trans" rel="37_150">و آیا روزی که ما ملائکه را ماده خلق می‌کردیم ایشان شاهد و ناظر بودند.  «۱۵۰» </span><span class="trans" rel="37_151">آگاه باش که اینان از بس در دروغ‌گویی بی‌پروا هستند که خواهند گفت.  «۱۵۱» </span><span class="trans" rel="37_152">خدا بچه آورده و حال آنکه دروغ گویند.  «۱۵۲» </span><span class="trans" rel="37_153">آیا خدا دختران را بر پسران برگزیده.  «۱۵۳» </span><span class="trans" rel="37_154">وای بر شما!این چه حکمی است که می‌کنید؟.  «۱۵۴» </span><span class="trans" rel="37_155">و چرا متذکر نمی‌شوید.  «۱۵۵» </span><span class="trans" rel="37_156">یا آنکه راستی برهان روشنی دارید؟.  «۱۵۶» </span><span class="trans" rel="37_157">اگر کتابی در این باره بر شما نازل شده پس آن کتابتان را بیاورید اگر راست می‌گویید.  «۱۵۷» </span><span class="trans" rel="37_158"> (دروغ دیگرشان این است که) بین خدا و جن خویشاوندی قایل شدند با اینکه جن هم می‌دانند که روزی برای حساب احضار می‌شوند.  «۱۵۸» </span><span class="trans" rel="37_159">منزه است خدا از این وصف‌ها که برایش می‌تراشند.  «۱۵۹» </span><span class="trans" rel="37_160">مگر اوصافی که بندگان مخلص او برای او قائلند.  «۱۶۰» </span><span class="trans" rel="37_161">این شما و این خدایانتان هر چه می‌خواهید بکنید.  «۱۶۱» </span><span class="trans" rel="37_162">شما هر کاری بکنید نمی‌توانید علیه خدا فتنه به پا کنید.  «۱۶۲» </span><span class="trans" rel="37_163">و در آن فتنه افراد را گمراه سازید مگر کسی را که خودش دنبال جهنم می‌گردد.  «۱۶۳» </span><span class="trans" rel="37_164">و هر یک از ما (فرشتگان) مقام و پستی معین داریم.  «۱۶۴» </span><span class="trans" rel="37_165">همواره آماده به خدمت در صف ایستاده‌ایم.  «۱۶۵» </span><span class="trans" rel="37_166">دائما در حال تسبیح اوییم.  «۱۶۶» </span><span class="trans" rel="37_167"> (بعد از شنیدن این دلیل از ملائکه) به طور مسلم خواهند گفت.  «۱۶۷» </span><span class="trans" rel="37_168">اگر نزد ما هم کتابی از جنس کتب گذشتگان می‌بود.  «۱۶۸» </span><span class="trans" rel="37_169">ما نیز از بندگان مخلص خدا بودیم.  «۱۶۹» </span><span class="trans" rel="37_170"> (ولی این هم دروغ است چون مشرک نزول کتاب از آسمان را محال می‌داند) و به این معنا کافر است و به زودی خواهند فهمید.  «۱۷۰» </span><span class="trans" rel="37_171">فرمان ما از سابق به نفع بندگان مرسل ما صادر شده. <code class="page" rel="17,261"/>  «۱۷۱» </span><span class="trans" rel="37_172">که ایشان تنها یاری خواهند شد.  «۱۷۲» </span><span class="trans" rel="37_173">و لشکر ما به تنهایی غالب خواهد گشت.  «۱۷۳» </span><span class="trans" rel="37_174">پس تو تا مدتی روی از ایشان برتاب.  «۱۷۴» </span><span class="trans" rel="37_175">ببین چه عکس العملهایی نشان می‌دهند و به زودی ثمره رفتار خود را می‌بینند.  «۱۷۵» </span><span class="trans" rel="37_176">آیا به عذاب ما شتاب می‌کنند.  «۱۷۶» </span><span class="trans" rel="37_177">پس همین که بر آنها احاطه کرد آن وقت می‌فهمند که چه روزگار بدی دارند.  «۱۷۷» </span><span class="trans" rel="37_178">تو تا چندی روی از ایشان برتاب.  «۱۷۸» </span><span class="trans" rel="37_179">و رفتارشان را زیر نظر داشته باش به زودی خودشان هم خواهند دید.  «۱۷۹» </span><span class="trans" rel="37_180">منزه است پروردگار تو که رب العزه است از آنچه اینان در باره‌اش می‌گویند.  «۱۸۰» </span><span class="trans" rel="37_181">و سلام بر فرستادگان.  «۱۸۱» </span><span class="trans" rel="37_182">و ستایش مخصوص خدا است که پروردگار عالمیان است.  «۱۸۲» </span></p>                                                               <h3>بیان آیات‌ <span class="title" rel="37_149 37_150 37_151 37_152 37_153 37_154 37_155 37_156 37_157 37_158 37_159 37_160 37_161 37_162 37_163 37_164 37_165 37_166 37_167 37_168 37_169 37_170 37_171 37_172 37_173 37_174 37_175 37_176 37_177 37_178 37_179 37_180 37_181 37_182">رد اعتقاد مشرکین به دختر داشتن خدا و خویشاوندی بین او و جن</span> </h3> <p> در سابق این معنا را بیان فرموده بود که او رب و معبود حقیقی است، جمعی از بندگان مخلص چون انبیای گرامی، او را پرستیدند، و به حد خلوص رسیدند و بعضی دیگر به ربوبیت او کافر شدند، و خداوند بندگانش را نجات داده، و کافران را هلاک و به عذاب الیم مبتلا کرد. </p> <p>اینک در این آیات متعرض عقاید کفار شده که در باره خدایان خود که یا ملائکه و یا جن بودند، چه عقایدی داشتند و چگونه ملائکه را دختران خدا نامیده و برای جن قائل به نسبت و خویشاوندی با خدا شدند. </p> <p>به طور کلی بت‌پرستان، که یا برهمایی هستند، و یا بودایی، و یا صابئی، معتقد نبودند که تمامی ملائکه دختر و زنند، بله بعضی از آنان این اعتقاد را داشتند، لیکن آنچه از بعضی از قبایل عرب مانند وثنی‌های قبیله جهینه، سلیم، خزاعه، و بنی ملیح حکایت شده، این است که: اینان قایل به انوثیت ملائکه بودند. </p> <p>و اما اعتقاد به اینکه بین جن و خدا خویشاوندی هست و نسبت جن سرانجام به خدا منتهی می‌شود، فی الجمله از تمامی فرقه‌های مشرک، نقل شده. </p> <p>و کوتاه سخن اینکه: خدای تعالی در این آیات به فساد عقیده، آنان اشاره نموده، سپس<code class="page" rel="17,262"/> رسول گرامی خود را بشارت می‌دهد به اینکه به زودی او را یاری می‌کند و مشرکین را تهدید می‌کند به اینکه به عذاب مبتلایشان می‌سازد و آن گاه سوره مورد بحث را با تقدیس و منزه بودن خدا از داشتن شریک و نیز با سلام بر همه رسولان، و حمد خدا که رب العالمین است، ختم می‌نماید. </p> <p> <span class="aya" rel="37_149" data-words="1-7">فاستفتهم أ لربک البنات و لهم البنون</span> خدای سبحان اعتقاد مشرکین را به اینکه ملائکه دختران خدایند باز نموده که چه لوازمی دارد و آن لوازم این است که: ملائکه فرزندان خدا و دختر باشند و خدا این دختران را به خود اختصاص داده باشد (و تنها او دختر بزاید) اما مردم همه پسر بزایند و هر چه پسر هست مخصوص مردم باشد و سپس این لوازم را یکی پس از دیگری رد نمود سخن اول ایشان را که دختران از آن خدا و پسران از آن ایشان باشند رد نموده، می‌فرماید: از ایشان بپرس آیا برای پروردگار تو دختران باشد و برای خود آنان پسران؟ و این استفهام استفهامی است انکاری، به انکار لازمه کلام، چون لازمه این گفتار این است که: مشرکین از خدا بالاتر باشند، چون مشرکین این اعتقاد را هم داشته‌اند که پسر بهتر از دختر است و می‌خواستند که از داشتن دختر منزه باشند، و به همین جهت دختران را زنده به گور می‌کردند، تا نزاهتشان لکه‌دار نشود. </p> <p><code class="aya" rel="37_150"/> <span class="aya" rel="37_150" data-words="1-7">أم خلقنا الملائکة إناثا و هم شاهدون</span> کلمه <em>ام</em> در اینجا منقطعه و به معنای <em>بلکه</em> است، نه به معنای <em>یا این و یا آن</em>  و معنای آیه این است که: بلکه از سؤال قبلی مهم‌تر این است که از ایشان بپرسی. آیا ما ملائکه را ماده خلق کرده‌ایم، و آیا مشرکین در روزی که ما ملائکه را خلق می‌کردیم آنجا حاضر بودند و مادگی ملائکه را دیدند؟ یا اینکه نه تنها حاضر نبودند، بلکه چنین ادعایی هم نمی‌توانند بکنند؟ علاوه بر این اصولا نری و مادگی، یک مساله‌ای است که جز از راه حس نمی‌توان اثباتش کرد و ملائکه برای مشرکین محسوس نبودند و این جمله رد ماده بودن ملائکه است. </p> <p><code class="aya" rel="37_151"/><code class="aya" rel="37_152"/> <span class="aya" rel="37_151-152" data-words="1-10">ألا إنهم من إفکهم لیقولون، ولد الله و إنهم لکاذبون</span> <span class="phrase">این آیه شریفه رد لازمه دیگر گفتار مشرکین است و آن اثبات ولادت ملائکه از خداست، و این سخن را صرف <em rel="fa_37_151_4-4" data-sentence="96:124">افک</em> می‌شمارد، و <em rel="fa_37_151_4-4" data-sentence="164:99">افک</em> عبارت است از اینکه سخنی را به غیر آن وجهه‌ای که دارد برگردانی و وجهه حق آن را به سوی باطل صرف کنی.</span> و خلاصه خلقت ملائکه را که برای کسی معلوم نیست چگونه بوده؟ برگردانی و نام ولادت بر آن بگذاری، پس مشرکین در این سخن خود مرتکب افک شده‌اند، و دروغی روشن گفته‌اند. <code class="page" rel="17,263"/><code class="aya" rel="37_153"/><code class="aya" rel="37_154"/><code class="aya" rel="37_155"/> <span class="aya" rel="37_153-155" data-words="1-11">أصطفی البنات علی البنین، ما لکم کیف تحکمون، أ فلا تذکرون</span> در این آیه، انکار انتخاب دختران بر پسران را تکرار کرده، تا شدت شناعت و زشتی این سخن را افاده کند، یک بار فرموده: آیا خدا دختران را بر پسران ترجیح داده که خودش تنها دختر بزاید و پسر زاییدن را به شما واگذار کند؟ و بار دیگر فرموده: آخر این چه حکمی است که می‌کنند؟ و بار سوم فرموده: راستی نمی‌خواهید متذکر شوید؟ آن گاه ایشان را توبیخ نموده می‌فرماید: <span class="aya" rel="37_154" data-words="1-4">ما لکم کیف تحکمون</span>، چون سخن ایشان حکمی است بدون دلیل، و سپس دنبالش فرموده: <span class="aya" rel="37_155" data-words="1-3">أ فلا تذکرون</span> که هم توبیخ است و هم اشاره است به اینکه این حرف صرف نظر از اینکه هیچ دلیلی ندارد، بلکه بر خلافش دلیل هست چیزی که هست مشرکین متذکر آن دلیل نمی‌شوند، اگر متذکر شوند می‌فهمند که ساحت خدای سبحان منزه از آن است که متجزی شود و جزئی به نام فرزند از او جدا گردد، و نیز منزه از آن است که محتاج فرزند شود و در صدد فرزنددار شدن برآید. و این گونه احتجاجها در کلام خدای تعالی علیه مشرکین مکرر آورده شده است. </p> <p>در آیه مورد بحث التفاتی از غیبت‌ <span class="aya" rel="37_151" data-words="1-5">ألا إنهم من إفکهم لیقولون</span>، به خطاب <span class="aya" rel="37_154" data-words="1-4">ما لکم کیف تحکمون</span> به کار رفته، در جمله اول مشرکین را غایب حساب کرده و فرموده: ایشان از در افک خواهند گفت و در جمله دوم خطاب به مشرکین فرموده: وای بر شما این چه حکمی است که می‌کنید و این التفات برای آن است که بر شدت خشم خدا دلالت کند، شدت خشمی که باعث شده خدا شفاها با خود مشرکین سخن گوید. </p> <p><code class="aya" rel="37_156"/><code class="aya" rel="37_157"/> <span class="aya" rel="37_156-157" data-words="1-9">أم لکم سلطان مبین، فأتوا بکتابکم إن کنتم صادقین</span> <span class="phrase">کلمه <em>ام</em> در این آیه نیز منقطعه و به معنای <em>بلکه</em> است و مراد از <em rel="fa_37_156_3-3" data-sentence="78:360">سلطان</em> -به طوری که از سیاق برمی‌آید-برهان و کتابی است که از ناحیه خدای سبحان بر مشرکین نازل شده باشد، و در آن کتاب خدا به ایشان خبر داده باشد که ملائکه دختران منند، چون وقتی عقل و حس اجازه چنین عقیده‌ای را ندهد، باقی می‌ماند دلیل نقلی و کتابی که از ناحیه خدا آن را اثبات کرده باشد پس اگر مدعای مشرکین حق است، باید کتابی آسمانی ارائه دهند، تا مدعای آنان را اثبات کند.</span> </p> <p>و اگر کلمه <em>کتاب</em> را بر مشرکین اضافه کرد، و فرمود: <em>کتابتان</em> به این عنایت است که فرض کرد مشرکین کتابی داشته باشند که بر مدعایشان دلالت کند. </p> <p><code class="aya" rel="37_158"/> <span class="aya" rel="37_158" data-words="1-13">و جعلوا بینه و بین الجنة نسبا و لقد علمت الجنة إنهم لمحضرون</span> قرار دادن نسبت بین خدا و جن، عبارت از همین عقیده مشرکین است که می‌گویند: <code class="page" rel="17,264"/> </p><h3> <span class="title" rel="37_159 37_160">توضیحی در باره استثنای عباد مخلصین در آیه: <span class="aya" rel="37_159-160" data-words="1-8">سبحان الله عما یصفون، إلا عباد الله المخلصین</span> و اینکه چرا خدا از وصف واصفان (جز وصف عباد مخلصین) منزه است </span> </h3> <p> جن اولاد خدا هستند که شرح مفصل این عقیده آنان در تفسیر سوره هود آنجا که در باره بت‌پرستان بحث کردیم گذشت. </p> <p> <span class="aya" rel="37_158" data-words="8-13">و لقد علمت الجنة إنهم لمحضرون</span> -یعنی خود جنیان می‌دانند روزی برای حساب و یا عذاب حاضر خواهند شد. و اینکه گفتم. <span class="phrase">حساب یا عذاب، به خاطر اطلاق کلمه  <em rel="fa_37_158_13-13" data-sentence="34:5">محضرون</em> است.</span> و به هر حال جنیان می‌دانند که خود مربوب خدا هستند، و خدا به زودی از ایشان حساب می‌کشد و بر طبق اعمالشان جزا می‌دهد. پس نسبتی که بین جنیان و خدا هست نسبت مربوبیت و ربوبیت است، نه نسبت ولادت و کسی که خودش مربوب دیگری است، شایستگی پرستش ندارد. </p> <p>و از عجایب، سخن بعضی<span class="footnote" rel="1" title="روح المعانی، ج ۲۳، ص ۱۵۲">*</span> از مفسرین است که گفته‌اند: مراد از کلمه <em>جنة</em>  طایفه‌ای از ملائکه است که به این اسم نامیده شده‌اند. و بنا بر این باید ضمیر <em>انهم</em> را به کفار برگردانید، نه به کلمه <em>جنة</em> ، و معنایش این است که: طایفه‌ای از ملائکه، که نامشان جن است، می‌دانند که کفار برای عذاب حاضر می‌شوند، و این تفسیری است که هیچ شاهدی از قرآن کریم بر آن نیست، علاوه بر این از سیاق بعید است. </p> <p><code class="aya" rel="37_159"/><code class="aya" rel="37_160"/> <span class="aya" rel="37_159-160" data-words="1-8">سبحان الله عما یصفون، إلا عباد الله المخلصین</span> ضمیر در جمله <em>یصفون</em> -با در نظر گرفتن اینکه این آیه متصل به آیه قبل است-به کفار نامبرده برمی‌گردد، و استثنای <em>الا</em> در آن استثنای‌منقطع است، و معنای آیه این است که: خدا از توصیفی که کفار می‌کنند منزه است، و یا خدا از آنچه که کفار در باره‌اش می‌گویند، و از اوصافی که برایش می‌تراشند از قبیل ولادت و نسبت و شرکت و امثال آن منزه است، ولی بندگان مخلص خدا او را به اوصافی وصف می‌کنند که لایق ساحت قدس اوست و یا طوری وصف می‌کنند که لایق اوست. </p> <p>و <span class="phrase">بعضی<span class="footnote" rel="2" title="ما جز به امر پروردگارت نازل نمی‌شویم هر چه در پیش رو و پشت سر و ما بین آن دو داریم از خداست سوره مریم، آیه ۶۴">*</span> از مفسرین گفته‌اند: این استثنا، استثنای منقطع از ضمیر در  <em rel="fa_37_158_13-13" data-sentence="220:6">لمحضرون</em> است .</span> </p> <p>بعضی<span class="footnote" rel="3" title="روح المعانی، ج ۲۳، ص ۱۵۴">*</span> دیگر گفته‌اند: استثنای از فاعل در <em>جعلوا</em> است و جمله‌هایی که بین این ضمیر و مرجعش فاصله شده‌اند، جملات معترضه است . ولی این دو وجه بعید است. </p> <p>و در صورتی که این دو آیه را مستقل در نظر بگیریم، هم چنان که مستقل نیز هستند،     <code class="page" rel="17,265"/> معنایی وسیع‌تر و دقیق‌تر از آن معانی دارد، چون در این صورت باید ضمیر در <em>یصفون</em> را به عموم مردم برگردانیم، و چون کلمه <em>یصفون</em> مطلق است، و شامل همه گونه وصف می‌شود، آن گاه اگر استثنا را هم متصل بگیریم، معنا چنین می‌شود: خدای تعالی منزه است از تمامی وصف‌هایی که واصفان برایش می‌کنند، مگر تنها بندگان مخلص خدا که وصف آنان درست است. </p> <p>اما منزه بودن خدا از وصف همه واصفان، علتش این است که: واصفان خدا را با مفاهیمی که نزد خود آنان محدود است توصیف می‌کنند، و خداوند غیر محدود است،  (مثلا اگر می‌گویند خدا بینا است، چشم هم برای خدا اثبات می‌کنند، چون بینایی در بین خود آنان مستلزم داشتن چشم است، و معلوم است که وقتی چشم اثبات شود، سر نیز اثبات می‌شود و حال آنکه بینایی خدا مربوط به چشم نیست) و همچنین هیچ یک از اوصاف او قابل تحدید نیست، و هیچ لفظی نمی‌تواند قالب تمام عیار اسماء و صفات او گردد، پس هر چیزی که واصفان در باره خدا بگویند، خدا از آن بزرگتر است، و هر آنچه که از خدا در توهم آدمی بگنجد، باز خدا غیر از آن چیز است. </p> <p>و اما اینکه وصف عباد مخلصین در باره خدا درست است، دلیلش این است که: خدای عز و جل بندگانی دارد که ایشان را برای خود خالص کرده، یعنی دیگر هیچ موجودی غیر از خدا در این افراد سهمی ندارد، و خود را به ایشان شناسانده، و غیر خود را از یاد ایشان برده، در نتیجه تنها خدا را می‌شناسند و غیر از خدا را فراموش می‌کنند، و اگر غیر از خدا، چیزی را هم بشناسند به وسیله خدا می‌شناسند، چنین مردمی اگر خدا را در نفسشان وصف کنند، به اوصافی وصف می‌کنند که لایق ساحت کبریایی اوست و اگر هم به زبان وصف کنند-هر چند الفاظ قاصر و معانی آنها محدود باشد-دنبال وصف خود این اعتراف را می‌کنند که بیان بشر عاجز و قاصر است از اینکه قالب آن معانی باشد و زبان بشر الکن است از اینکه اسماء و صفات خدا را در قالب الفاظ حکایت کند، هم چنان که رسول خدا (ص) که سید مخلصین است فرموده: لا احصی ثناء علیک انت کما اثنیت علی نفسک<span class="footnote" rel="1" title="پروردگارا من نمی‌توانم تو را وصف گویم و ستایش کنم تو همان طوری که خودت در باره خودت می‌گویی">*</span> که بر خدا ثنا گفته و نقص ثنایش را اینگونه کامل کرده که آنچه را که خداوند در ثنای بر خودش اراده می‌کند منظورش می‌باشد-دقت بفرمایید. </p> <h3> <span class="title" rel="37_162 37_161 37_163">بیان مفاد آیه: <span class="aya" rel="37_161-163" data-words="1-13">فإنکم و ما تعبدون، ما أنتم علیه بفاتنین، إلا من هو صال الجحیم</span> </span> </h3> <p> <span class="aya" rel="37_161-163" data-words="1-13">فإنکم و ما تعبدون، ما أنتم علیه بفاتنین، إلا من هو صال الجحیم</span> این آیه که در آغازش حرف <em>فاء</em> قرار دارد، تفریع و نتیجه‌گیری از حکم مستثنی و مستثنی منه و یا تنها از حکم مستثنی است و معنایش این است که: بعد از آنکه مسلم شد که آنچه شما از اوصاف برای خدا تراشیده‌اید، همه ضلالت است، -به خلاف بندگان مخلص خدا که در وصف کردن خود دچار ضلالت نمی‌شوند-پس این نتیجه عاید می‌شود که شما با این گمراهی خود نمی‌توانید گمراه کنید مگر مردم دوزخی را، یعنی آنهایی را که با پای خود راه دوزخ را طی می‌کنند. </p> <p>و آنچه از سیاق به روشنی به چشم می‌خورد، این است که: کلمه <em>ما</em> در جمله <span class="aya" rel="37_161" data-words="3-4">ما تعبدون</span> موصوله باشد و مراد از آن بت‌ها می‌باشد و بس، و یا بت‌ها و همه آلهه ضلالت و پیشوایان گمراهی از قبیل شیطانهای جنی می‌باشد. </p> <p>و <span class="phrase">نیز ظاهر سیاق این است که: کلمه <em>ما</em> در جمله <em rel="fa_37_162_1-2" data-sentence="51:11">ما انتم</em> نافیه است.</span> و <span class="phrase">ضمیر در <em>علیه</em> به خدای سبحان برمی‌گردد و ظرف (علیه) متعلق است به <em rel="fa_37_162_4-4" data-sentence="72:105">فاتنین</em> و کلمه  <em rel="fa_37_162_4-4" data-sentence="139:81">فاتنین</em> جمع <em>فاتن</em> است که اسم فاعل از <em>فتنه</em> به معنای گمراه کردن مردم است.</span> و کلمه <em>صالی</em> از ماده <em>صلو</em> اشتقاق یافته که به معنای پیروی است، و <em>صالی جحیم</em> به معنای دنباله‌رو جهنم است، به طوری که هر جا راه جهنم را سراغ داشته باشد به آنجا برود و عمل دوزخیان را مرتکب شود. و استثناء در آیه مفرغ است،  (مستثنی منه آن در کلام نیامده)، و تقدیر کلام چنین است: ما انتم بفاتنین احدا الا من هو صال الجحیم . </p> <p>و معنای آیه این است که: شما و خدایان ضلالت که می‌پرستید، هر چند دست به دست هم بدهید نمی‌توانید احدی را مفتون و گمراه کنید، مگر تنها آن کسانی را که خود راه جهنم را دنبال می‌کنند. </p> <p><span class="phrase">بعضی<span class="footnote" rel="1" title="تفسیر قرطبی، ج ۱۵، ص ۱۳۵">*</span> از مفسرین گفته‌اند: کلمه <em>ما</em> در اول مصدریه و یا موصوله است و جمله  فانکم و ما تعبدون کلامی است تام و مستقل، از قبیل اینکه می‌گویند: انت و شانک- برو پی کارت و معنای آیه این است که: شما و آنچه می‌پرستید و یا شما و بت‌پرستیتان  یعنی بروید پی این کارها که دارید، آن گاه با جمله‌ای استینافی یعنی ابتدایی فرموده: <span class="aya" rel="37_162" data-words="1-4">ما أنتم علیه بفاتنین</span> و <em rel="fa_37_162_4-4" data-sentence="470:261">فاتنین</em> متضمن معنای حمل است، و ضمیر در <em>علیه</em> در صورت مصدری بودن ما به کلمه <em>ما</em> در <span class="aya" rel="37_161" data-words="3-4">ما تعبدون</span> برمی‌گردد، و در صورت موصوله بودن آن، به   <code class="page" rel="17,267"/> مضافی تقدیری برمی‌گردد.</span> و معنای آیه این است که شما نمی‌توانید تحمیل کنید بر عبادت خود و یا بر بت‌پرستی خود مگر کسی را که خودش پیرو جهنم است. </p> <p>و <span class="phrase">بعضی<span class="footnote" rel="1" title="تفسیر روح المعانی، ج ۲۳، ص ۱۵۲">*</span> دیگر گفته‌اند: ممکن است کلمه <em>علی</em> به معنای <em>با</em> باشد، و ضمیر به کلمه‌ <span class="aya" rel="37_161" data-words="3-4">ما تعبدون</span> و یا تنها به کلمه <em>ما</em> در صورتی که موصوله باشد برگردد و کلمه  <em rel="fa_37_162_4-4" data-sentence="302:173">فاتنین</em> همان معنای ظاهری خود را می‌دهد، و متضمن معنای تحمیل و حمل نیست، و معنای آیه این است که: شما نمی‌توانید با عبادت خود و یا با عبادت بت‌های خود گمراه کنید، مگر پیروان دوزخ را.</span> </p> <p>و همه این سخنان وجوهی است نادرست و در حقیقت بدون جهت خود را به زحمت انداختن است. و در آیه مورد بحث التفات به کار رفته، و نکته این التفات عینا همان است که: در التفات در آیات سابق ذکر کردیم. </p> <h3> <span class="title" rel="37_149 37_150 37_151 37_152 37_153 37_154 37_155 37_156 37_157 37_158 37_159 37_160 37_161 37_162 37_163 37_164 37_165 37_166 37_167 37_168 37_169 37_170 37_171 37_172 37_173 37_174 37_175 37_176 37_177 37_178 37_179 37_180 37_181 37_182">رد و ابطال پندار مشرکین در باره اینکه ملائکه دختران خدایند، با بیان موقف و موقعیت ملائکه در عالم خلقت و اعمال صادره از ایشان</span> </h3> <p> <code class="aya" rel="37_164"/><code class="aya" rel="37_165"/><code class="aya" rel="37_166"/> <span class="aya" rel="37_164-166" data-words="1-15">و ما منا إلا له مقام معلوم، و إنا لنحن الصافون، و إنا لنحن المسبحون</span> این سه آیه-به طوری که از سیاق برمی‌آید-اعتراضی است از کلام جبرئیل و یا کلام او و یارانی که از فرشتگان وحی دارد، نظیر حکایتی که از خود جبرئیل و یارانش نقل کرده و فرموده: <span class="aya" rel="19_64" data-words="1-17">و ما نتنزل إلا بأمر ربک له ما بین أیدینا و ما خلفنا و ما بین ذلک</span><span class="footnote" rel="2" title="روح المعانی، ج ۲۳، ص ۱۵۴">*</span>. </p> <p>بعضی<span class="footnote" rel="3" title="فرشتگان شب و روز خدای را تسبیح می‌گویند و خسته نمی‌شوند، سوره انبیاء، آیه ۲۰">*</span> از مفسرین گفته‌اند: سه آیه مورد بحث کلام رسول خدا (ص) است، که خودش و مؤمنین را برای کفار توصیف می‌کند، تا ایشان را توبیخی خوار کننده کرده باشد. و <span class="phrase">آیات مورد بحث متصلند به آیه <em rel="fa_37_149_1-1" data-sentence="28:231">فاستفتهم</em> و تقدیر کلام چنین است: از ایشان استفتاء کن و بعد از آنکه استفتاء کردی بگو: هیچ یک از ما مسلمان نیست مگر آنکه در قیامت جایگاه و مقامی معلوم و در خور اعمال خود دارد و به درستی ماییم که در نماز به صف می‌ایستیم و ماییم تسبیح کنندگان .</span> </p> <p>و لیکن این وجه، وجه مناسبی نیست، و با سیاق سازگاری ندارد. </p> <p>این آیات سه‌گانه در این مقامند که عقیده مشرکین بر الوهیت ملائکه را باطل کنند، از این طریق که با اعتراف خود عقیده کفار را باطل می‌کنند، توضیح اینکه: مشرکین اعتراف دارند به اینکه ملائکه خودشان مربوب و عبد خدای تعالی هستند، چیزی که هست می‌گویند:       <code class="page" rel="17,268"/> همین مربوب‌های خدا خود رب موجودات پایین‌تر از خویشند و در آن موجودات استقلال در تدبیر و تصرف دارند و از تدبیر عالم چیزی مربوط به خدا نیست، و ملائکه خودشان این معنا را قبول ندارند، یعنی خود را مستقل در تدبیر عالم نمی‌دانند، هر چند که واسطه و سبب متوسط بین خدا و خلق هستند. پس آنچه که در این آیات ملائکه از خود نفی می‌کنند، همان استقلال در تدبیر است، نه سببیت به اذن خدا، پس اعتقاد مشرکین به مربوب بودن ملائکه کافی است در ابطال اعتقاد دیگرشان، و آن اینکه ملائکه رب عالم باشند، هم چنان که آیه <span class="aya" rel="21_26-27" data-words="7-16">بل عباد مکرمون، لا یسبقونه بالقول و هم بأمره یعملون</span><span class="footnote" rel="1" title="بلکه بندگان شریف خدایند، که در سخن از او پیشی نمی‌گیرند و همه به امر او عمل می‌کنند سوره انبیاء، آیه ۲۶ و ۲۷">*</span> هم از یک سو سببیت و وساطت ملائکه را اثبات می‌کند و هم از سوی دیگر استقلال آنان را انکار می‌نماید. </p> <p>پس اینکه فرمود: <span class="aya" rel="37_164" data-words="1-7">و ما منا إلا له مقام معلوم</span> معنایش این است که: هر یک از ما مقامی معین و پستی مشخص داریم، که ما را بدان گمارده‌اند و با گمارده شدن دیگر استقلال معنی ندارد، چون شخص گمارده شده نمی‌تواند از خط مشی که برایش تعیین کرده‌اند تجاوز کند، ملائکه نیز مجعول (آفریده شده) بر این هستند که خدا را در آنچه امر می‌کند اطاعت نموده و او را بپرستند. </p> <p>و اینکه فرمود: <span class="aya" rel="37_165" data-words="1-4">و إنا لنحن الصافون</span> معنایش این است که: ما فرشتگان همواره نزد خدا در صف ایستاده منتظر اوامر او هستیم، تا اوامری که در تدبیر عالم صادر می‌کند، بر طبق خواسته‌اش اجرا کنیم، هم چنان که از آیه <span class="aya" rel="66_6" data-words="18-26">لا یعصون الله ما أمرهم و یفعلون ما یؤمرون</span> نیز این معنا استفاده می‌شود. این آن معنایی بود که ما به کمک سیاق از آیات مورد بحث استفاده کردیم. و چه بسا بعضی<span class="footnote" rel="2" title="قبل از تو نفرستادیم مگر مردانی از اهل قراء را که به ایشان نیز وحی می‌کردیم تا وقتی که رسولان مایوس می‌شدند و می‌پنداشتند که به آنان دروغ گفته شده که ناگهان نصرت ما می‌رسید و هر کس را که می‌خواستیم نجات می‌یافت، ولی عذاب ما حتی یک نفر از مجرمین را هم باقی نگذاشت سوره یوسف، آیه ۱۱۰ و ۱۰۹">*</span> گفته‌اند که: مراد از این جمله این است که: ما ملائکه نزد خدا به صف ایستاده‌ایم برای نماز . ولی این خیلی از فهم دور است و شاهدی هم بر آن نیست. </p> <p>و اینکه فرمود: <span class="aya" rel="37_166" data-words="1-4">و إنا لنحن المسبحون</span> معنایش این است که: ما خدا را از آنچه لایق ساحت کبریایی او نیست تنزیه می‌کنیم، هم چنان که در جای دیگر باز فرموده: <span class="aya" rel="21_20" data-words="1-6">یسبحون اللیل و النهار لا یفترون</span><span class="footnote" rel="3" title="روزی که خدا پیغمبر و گروندگان به او را خوار نمی‌گرداند سوره تحریم، آیه ۸">*</span>. </p> <p>پس این آیات سه‌گانه موقف و موقعیت ملائکه در عالم خلقت را توصیف می‌کنند و       <code class="page" rel="17,269"/> عملی که مناسب خلقت آنان است بیان می‌نمایند و آن عمل عبارت است از در صف ایستادن برای گرفتن اوامر خدای تعالی، و نیز منزه داشتن ساحت کبریایی خدا از شریک و از هر چیزی که لایق به کمال ذات او نیست. ذاتی که عقل و وهم بدان دست نمی‌یابد. </p> <p><code class="aya" rel="37_167"/><code class="aya" rel="37_168"/><code class="aya" rel="37_169"/> <span class="aya" rel="37_167-169" data-words="1-14">و إن کانوا لیقولون، لو أن عندنا ذکرا من الأولین، لکنا عباد الله المخلصین</span> در این آیه به سیاق قبلی بازگشت شده ضمیر جمع در <em>کانوا</em> و در <em>لیقولون</em> به قریش و هر قومی که عقیده آنان را داشته باشند برمی‌گردد. و کلمه <em>ان</em> در اول آیه مخفف  <em>ان</em> است. و مراد از <em>ذکر اولین</em> کتابی آسمانی از جنس کتابهای نازل بر اولین است. </p> <p>و معنای آیه این است که: اگر نزد ما قریش نیز کتابی آسمانی نظیر کتب آسمانی نازل بر اقوام گذشته می‌بود، ما نیز هدایت می‌شدیم و بندگان مخلص خدا می‌بودیم و منظورشان از این سخن این است که: از کفر خود عذر بخواهند و بگویند از ناحیه خدا حجتی بر ما تمام نشده. </p> <p>و این در حقیقت عذری است بدتر از گناه، برای اینکه: مذهب وثنیت و بت‌پرستی مساله نبوت و رسالت و نزول کتابی از آسمان را به کلی محال می‌داند. </p> <p><code class="aya" rel="37_170"/> <span class="aya" rel="37_170" data-words="1-4">فکفروا به فسوف یعلمون</span> <em> </em> فا در اول جمله-به اصطلاح ادبی-فای فصیحه است و معنای جمله این است که: پس ما همین قرآن را بر آنان نازل کردیم، تا دیگر گله نکنند که ما کتابی آسمانی نداشتیم، ولی به همین قرآن کفر ورزیدند و به آنچه گفتند وفا نکردند و به زودی خواهند دانست که وبال کفرشان چیست. و این جمله اخیر تهدیدی از خدای تعالی به ایشان است. </p> <h3> <span class="title" rel="37_149 37_150 37_151 37_152 37_153 37_154 37_155 37_156 37_157 37_158 37_159 37_160 37_161 37_162 37_163 37_164 37_165 37_166 37_167 37_168 37_169 37_170 37_171 37_172 37_173 37_174 37_175 37_176 37_177 37_178 37_179 37_180 37_181 37_182">مقصود از اینکه انبیاء (علیهم السلام) منصور هستند و جند خدا غالبند</span> </h3> <p> <code class="aya" rel="37_171"/><code class="aya" rel="37_172"/> <span class="aya" rel="37_171-172" data-words="1-9">و لقد سبقت کلمتنا لعبادنا المرسلین، إنهم لهم المنصورون</span>  <span class="phrase"><em rel="fa_37_171_4-4" data-sentence="0:80">کلمه</em> خدای تعالی برای ایشان، عبارت است از قضایی که در باره آنان رانده و حکمی که کرده.</span> و <span class="phrase"><em rel="fa_37_171_3-4" data-sentence="0:78">سبقت کلمه</em> یا به این است که عهد آن مقدم باشد و یا به این است که به نفوذ و غلبه مقدم شود.</span> و حرف <em>لام</em> در جمله <em>لهم</em> معنای منفعت را افاده می‌کند، می‌فرماید: ما قضایی حتمی در باره ایشان راندیم که به طور یقین یاری شدگان باشند. و-به طوری که ملاحظه می‌کنید-این معنا را با چند نوع تاکید بیان کرده. یکی حرف <em>لام</em> در ابتدای آیه، یکی کلمه <em>قد</em> ، یکی کلمه <em>ان</em> و یکی حرف <em>لام</em> در <em>لهم</em> . </p> <p>در این آیه شریفه نصرت را مقید نکرده که انبیا (ع) را در دنیا نصرت می‌دهد و یا در آخرت و یا به نحوی دیگر. بلکه در آیه دیگر نصرت را عمومیت داده و فرموده: <code class="page" rel="17,270"/> <span class="aya" rel="40_51" data-words="1-13">إنا لننصر رسلنا و الذین آمنوا فی الحیاة الدنیا و یوم یقوم الأشهاد</span><span class="footnote" rel="1" title="ما محققا رسولان خود را یاری می‌کنیم و نیز آنان را که به ایشان ایمان آوردند، هم در دنیا و هم در روز قیامت که گواهان به پا می‌خیزند سوره مؤمن، آیه ۵۱">*</span>. </p> <p>پس رسولان خدا هم در حجت و دلیل منصورند، برای اینکه راه حق را پیش گرفته‌اند و راه حق هرگز شکست نمی‌خورد، و هم بر دشمنان خود منصورند، یا به اینکه خدا یاریشان می‌دهد تا دشمنان را زیر دست کنند، و یا به اینکه از ایشان انتقام می‌گیرند، چنانچه خدای تعالی فرموده: <span class="aya" rel="12_109" data-words="1-12">و ما أرسلنا من قبلک إلا رجالا نوحی إلیهم من أهل القری</span>... <span class="aya" rel="12_110" data-words="1-21">حتی إذا استیأس الرسل و ظنوا أنهم قد کذبوا جاءهم نصرنا فنجی من نشاء و لا یرد بأسنا عن القوم المجرمین</span><span class="footnote" rel="2" title="تفسیر روح المعانی، ج ۲۳، ص ۱۵۶">*</span>. </p> <p>و هم در آخرت منصورند، هم چنان که در جای دیگر فرموده: <span class="aya" rel="66_8" data-words="23-31">یوم لا یخزی الله النبی و الذین آمنوا معه</span><span class="footnote" rel="3" title="شرح نهج البلاغه ابن ابی الحدید، ج ۱، ص ۹۱، خطبه ۱">*</span> -و در همین نزدیکی‌ها در سوره مؤمن بیانی در این معنا گذشت. </p> <p><code class="aya" rel="37_173"/> <span class="aya" rel="37_173" data-words="1-5">و إن جندنا لهم الغالبون</span> <span class="phrase">کلمه <em rel="fa_37_173_3-3" data-sentence="5:85">جند</em> به معنای مجتمعی است انبوه و متراکم و لشکر را هم به همین جهت  <em rel="fa_37_173_3-3" data-sentence="120:11">جند</em> می‌خوانند.</span> <span class="phrase">بنا بر این، کلمه <em rel="fa_37_173_3-3" data-sentence="17:837">جند</em> با کلمه <em>حزب</em> قریب المعنا می‌باشند و لذا می‌بینیم در قرآن کریم در باره آمدن احزاب یک جا تعبیر به <em rel="fa_37_173_3-3" data-sentence="177:720">جند</em> نموده، می‌فرماید: <span class="aya" rel="33_9" data-words="9-11">إذ جاءتکم جنود</span><span class="footnote" rel="4" title="هنگامی که لشکریانی به مدد و یاری شما آمدند سوره احزاب، آیه ۹">*</span>، و در جایی دیگر در همین باره می‌فرماید: <span class="aya" rel="33_22" data-words="1-5">و لما رأ المؤمنون الأحزاب</span><span class="footnote" rel="5" title="و مؤمنان چون لشکر و نیروهای کفار را به چشم دیدند سوره احزاب، آیه ۲۲">*</span> و نیز در جایی دیگر فرموده: <span class="aya" rel="5_56" data-words="1-14">و من یتول الله و رسوله و الذین آمنوا فإن حزب الله هم الغالبون</span><span class="footnote" rel="6" title="کسی که خدا و رسول و مؤمنان را دوست بدارد، غالب است، برای اینکه حزب خدا غالب است سوره مائده، آیه ۵۶">*</span>.</span> </p> <p>و <span class="phrase">مراد از <em rel="fa_37_173_3-3" data-sentence="8:659">جندنا</em> جامعه‌ای است که فرمانبردار امر خدا باشد و در راه خدا جهاد             <code class="page" rel="17,271"/> نماید، و این جامعه عبارت است از گروه مؤمنان و یا انبیاء به ضمیمه مؤمنان، که پیرو انبیایند، بنا بر احتمال دوم در این کلام تعمیم بعد از تخصیص به کار رفته، و به هر حال پس مؤمنان مانند پیشوایان خود منصورند، هم چنان که در جای دیگر خطاب به مؤمنان فرموده: <span class="aya" rel="3_139" data-words="1-12">و لاتهنوا و لا تحزنوا و أنتم الأعلون إن کنتم مؤمنین</span><span class="footnote" rel="1" title="سست و اندوهناک مشوید که غلبه با شماست اگر در ایمان ثابت قدم باشید سوره آل عمران، آیه ۱۳۹">*</span> که در گذشته تعدادی آیات که بر این معنا دلالت داشت، گذشت.</span> </p> <p>و این حکم یعنی نصرت و غلبه حکمی است اجتماعی و منوط است بر تحقق عنوان و لا غیر، یعنی این نصرت و غلبه تنها نصیب انبیا و مؤمنین واقعی است، که جند خدا هستند و به امر او عمل می‌کنند و در راه او جهاد می‌کنند هر جامعه‌ای که این عناوین بر آن صادق باشد، یعنی ایمان به خدا داشته باشد، و به اوامر خدا عمل کند و در راه او جهاد نماید منصور و غالب است، نه جامعه‌ای که این اسامی و عناوین را دارد و واقعیت آنها را ندارد. پس جامعه‌ای که از ایمان جز اسم در آن نمانده باشد و از انتسابش به خدا جز سخنی در آن نمانده باشد، نباید امید نصرت و غلبه را داشته باشد. </p> <p><code class="aya" rel="37_174"/> <span class="aya" rel="37_178" data-words="1-5">و تول عنهم حتی حین</span> این جمله تفریع بر داستان نصرت و غلبه است، و در حقیقت وعده‌ای است به رسول خدا (ص) که به زودی نصرت و غلبه‌اش می‌دهد و تهدیدی است علیه مشرکین و مخصوصا مشرکین قریش. </p> <p>و از اینکه نخست دستور می‌دهد به اینکه آن جناب از مشرکین اعراض کند و سپس با جمله <em>حتی حین</em> آن را موقت می‌سازد، به دست می‌آید که این مدت خیلی طولانی نیست، و واقعیت هم همین طور بود، چون بعد از مدتی کوتاه رسول خدا (ص) از بین مشرکین مهاجرت کرد، و سپس رؤسا و بزرگان آنان را در جنگ بدر و غیر آن نابود کرد. </p> <p><code class="aya" rel="37_175"/> <span class="aya" rel="37_175" data-words="1-4">و أبصرهم فسوف یبصرون</span> از اینکه در آغاز، امر به بینایی می‌کند و سپس خبر می‌دهد که به زودی خواهند دید، و سپس کلام را بر اعراض فوری در آیه قبلی عطف می‌کند، از نظر سیاق استفاده می‌شود که می‌خواهد بفرماید: لجبازی و جحود ایشان را نیک بنگر، و ببین در مقابل انذار و تخویف تو چه عکس العملی نشان می‌دهند و چگونه انکار می‌کنند و به زودی خواهند دید سرانجام   <code class="page" rel="17,272"/> لجبازی و استکبارشان چیست. </p> <p><code class="aya" rel="37_176"/><code class="aya" rel="37_177"/> <span class="aya" rel="37_176-177" data-words="1-9">أ فبعذابنا یستعجلون، فإذا نزل بساحتهم فساء صباح المنذرین</span> این آیه مشرکین را در برابر عجله‌شان توبیخ می‌کند که می‌گفتند: <span class="aya" rel="10_48" data-words="3-5">متی هذا الوعد</span> - پس این وعده عذابت چه شد؟ <em>و</em> <span class="aya" rel="32_28" data-words="3-5">متی هذا الفتح</span> -پس این وعده فتح چه شد؟ و نیز اعلام می‌کند به اینکه این عذاب چیزی نیست که در آن عجله شود، چون روزی بسیار سخت و صبحی بسیار شوم در پی دارد. </p> <p>و نزول عذاب به ساحت آنان، کنایه است از نزول آن از همه طرف، به طوری که عذاب ایشان را احاطه کند. و معنای جمله‌ <span class="aya" rel="37_177" data-words="4-6">فساء صباح المنذرین</span> این است که: در بین همه صبح‌ها صبح انذار شدگان بسیار صبح بدی است و منظور از انذار شدگان مشرکین قریشند. </p> <p><code class="aya" rel="37_178"/><code class="aya" rel="37_179"/> <span class="aya" rel="37_178-179" data-words="1-9">و تول عنهم حتی حین، و أبصر فسوف یبصرون</span> این آیه، تاکید همان مضمون آیه قبلی است، چون-بنا به گفته بعضی-<span class="footnote" rel="1" title="تفسیر قرطبی، ج ۱۵، ص ۱۴۰">*</span> تکرار مضمون تنها به این منظور بوده. بعضی<span class="footnote" rel="2" title="الدر المنثور، ج ۵، ص ۲۹۳">*</span> دیگر احتمال داده‌اند: منظور از جمله قبلی، تهدید به عذاب دنیا و از جمله مورد بحث، تهدید به عذاب آخرت باشد . و این احتمال خالی از وجه نیست، چون در آیه مورد بحث برای جمله <em>أبصر</em> مفعولی ذکر نشده، ولی در آیه قبلی ذکر شده و فرموده:  <em>ابصرهم</em> و حذف آن در آیه مورد بحث اشعار بر عمومیت دارد و مراد از <em>ابصار</em> دیدن کفر و فسوقی است که عموم مردم مرتکب آن بودند، و مناسب چنین کفری تهدید به عذاب در قیامت است. </p> <p><code class="aya" rel="37_180"/> <span class="aya" rel="37_180" data-words="1-6">سبحان ربک رب العزة عما یصفون</span> این آیه، خدای سبحان را از آن اوصافی که مشرکین و مخالفین دعوت رسول خدا  (ص) برایش ذکر کرده‌اند-و قبلا در همین سوره حکایت شد-منزه می‌دارد، چون کلمه <em>سبحان</em> اضافه شده به کلمه <em>ربک</em> می‌فرماید: منزه است آن پروردگاری که تو او را عبادت می‌کنی و به سوی او دعوت می‌کنی. و نیز برای بار دوم کلمه  <em>رب</em> را بر عزت اضافه کرد تا بفهماند خدا مختص به عزت است پس او مقامی منیع دارد. </p> <p>که منیع بودن مقامش علی الاطلاق است، یعنی هیچ عامل ذلتی نمی‌تواند او را ذلیل کند و هیچ غالبی نیست که بر او غلبه نماید و هیچ کسی نمی‌تواند از تخت سلطنت او بگریزد، پس مشرکین که دشمنان حقند و به عذاب تهدید شده‌اند نمی‌توانند او را به ستوه بیاورند. </p> <p>     <code class="page" rel="17,273"/><code class="aya" rel="37_181"/> <span class="aya" rel="37_181" data-words="1-4">و سلام علی المرسلین</span> این جمله، سلام بر همه رسولان خداست، و مصونیت آنان را از هر عذاب و ناملایمی از ناحیه خدا اعلام می‌دارد. </p> <p><code class="aya" rel="37_182"/> <span class="aya" rel="37_182" data-words="1-5">و الحمد لله رب العالمین</span> در تفسیر سوره فاتحه معنای این جمله و مطالب مربوط به آن گذشت. </p> <h3>بحث روایتی‌ <span class="title" rel="37_165"> (چند روایت در ذیل آیه: <span class="aya" rel="37_165" data-words="1-4">و إنا لنحن الصافون...</span>) </span> </h3> <p> در کتاب الدر المنثور آمده که محمد بن نضر و ابن عساکر، از علاء بن سعید، روایت کرده‌اند که گفت: روزی رسول خدا (ص) به اهل مجلس خود فرمود:  اطت السماء و حق لها ان تئط یعنی کمر آسمان از سنگینی خمید و حق دارد که خم شود، چون هیچ جای پایی از آسمان نیست، مگر آنکه فرشته‌ای در آنجا قرار دارد، که یا در رکوع است و یا در سجده، آن گاه این آیه را قرائت فرمود: <span class="aya" rel="37_165-166" data-words="1-8">و إنا لنحن الصافون، و إنا لنحن المسبحون</span><span class="footnote" rel="1" title="الدر المنثور، ج ۵، ص ۲۹۳">*</span>. </p> <p>مؤلف: این معنا به غیر از طریق نامبرده نیز از آن جناب روایت شده . </p> <p>و نیز در همان کتاب است که ابن مردویه از انس روایت کرده که گفت: رسول خدا  (ص) چنین بود که هر وقت به نماز می‌ایستاد می‌فرمود: صف نماز را منظم کنید، فلانی تو قدری جلو بیا، و فلانی تو قدری عقب برو، آن گاه می‌فرمود: اگر صفوف خود را منظم کنید، و به خط مستقیم بایستید خدای تعالی شما را مانند ملائکه هدایت می‌کند، آن گاه این آیه را تلاوت می‌فرمود: <span class="aya" rel="37_165-166" data-words="1-8">و إنا لنحن الصافون، و إنا لنحن المسبحون</span><span class="footnote" rel="2" title="تفسیر روح المعانی، ج ۲۳، ص ۱۵۲">*</span>. </p> <p>و در نهج البلاغه است که: امیر المؤمنین (ع) در وصف ملائکه فرموده: ایشان صف بستگانی هستند که هرگز از صف خود جدا نمی‌شوند و تسبیح‌گویانی هستند که از تسبیح گفتن خسته نمی‌گردند<span class="footnote" rel="3" title="تفسیر روح المعانی، ج ۲۳، ص ۱۵۲">*</span>. </p> 
