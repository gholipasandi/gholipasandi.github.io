<h3 class="ayas">سوره الأنبیاء آیه‌های ۳۴ تا ۴۷</h3><code class="section" rel="21_34-47"/><h3>ترجمه آیات</h3> <p> <span class="trans" rel="21_34">ما پیش از تو به هیچ انسانی زندگی جاویدان ندادیم، چگونه ممکن است تو بمیری و مخالفانت جاویدان باشند؟ !.  «۳۴» </span><span class="trans" rel="21_35">همه اشخاص مردنی هستند، و ما شما را برای امتحان دچار خیر و شر می‌کنیم و شما به سوی ما بازگشت خواهید کرد.  «۳۵» </span><span class="trans" rel="21_36">و چون کفار تو را ببینند به جز مسخره‌ات نگیرند،  (می‌گویند): آیا این است که خدایتان را (به زشتی) یاد می‌کند، و آنان خودشان قرآن را که یاد آورنده خدای رحمان است منکرند.  «۳۶» </span><span class="trans" rel="21_37">انسان از شتاب خلق شده، و شما در دیدن آیات من عجله مکنید که به زودی آیاتم را نشانتان می‌دهم.  «۳۷» </span><span class="trans" rel="21_38">گویند: اگر راست می‌گویی این وعده کی می‌رسد؟.  «۳۸» </span><span class="trans" rel="21_39">اگر کسانی که کافرند از آن موقع که آتش را از چهره‌ها و پیشانی‌های خویش باز نتوانند داشت و یاری نخواهند شد خبر می‌داشتند (وقوع آن را به شتاب نمی‌خواستند).  «۳۹» </span><span class="trans" rel="21_40">ولی قیامت ناگهان به سراغشان می‌آید و مبهوتشان می‌کند آن چنان که توانایی بر دفع آن ندارند و به آنها مهلت داده نمی‌شود.  «۴۰» </span><span class="trans" rel="21_41">پیش از تو نیز پیغمبرانی استهزاء شدند و بر آن کسانی که تمسخرشان کرده بودند عذابی که به استهزای آن می‌پرداختند وقوع یافت.  «۴۱» </span><span class="trans" rel="21_42">بگو چه کسی شب و روز از عذاب خدای رحمان نگاهتان می‌دارد؟ ولی آنان از یاد کردن پروردگارشان روی گردانند.  «۴۲» </span><span class="trans" rel="21_43">مگر خدایانی غیر ما دارند که حفظشان کنند. آنها نتوانند خودشان را یاری کنند و از جانب ما نیز همراهی نشوند.  «۴۳» </span><span class="trans" rel="21_44">اینان و پدرانشان را برخوردار کردیم تا عمرهایشان دراز شد مگر نمی‌بینند که ما داریم این سرزمین را از طرف آن نقصان می‌دهیم پس چگونه ایشان غالب‌اند.  «۴۴» </span><span class="trans" rel="21_45">بگو من فقط شما را به وحی بیم می‌دهم و کران چون بیم داده شوند دعوت را نشنوند.  «۴۵» </span><span class="trans" rel="21_46">اگر شمه‌ای از عذاب پروردگارت به ایشان رسد گویند: ای وای بر ما که همگی ستمگر بوده‌ایم.  «۴۶» </span><span class="trans" rel="21_47">روز رستاخیز ترازوهای درست و میزان نصب کنیم و کسی به هیچ وجه ستم نبیند و اگر هم وزن<code class="page" rel="14,401"/> دانه خردلی (کار نیک و بد) باشد آن را به حساب بیاوریم که ما برای حسابگری کافی هستیم.  «۴۷» </span></p>                         <h3>بیان آیات</h3> <p> این آیات تتمه کلامی است که در این سوره پیرامون مساله نبوت آورد، در این آیه‌ها پاره‌ای کلمات مشرکین در باره رسول خدا (ص) را آورده، جواب می‌دهد مثل اینکه گفته بودند او به زودی می‌میرد و ما از دست او راحت می‌شویم و یا از در استهزاء گفته بودند: این است که خدایان شما را بد می‌گوید، و یا به عنوان مسخره کردن مساله بعث و قیامت گفته بودند: این وعده‌ای که می‌دهید چه وقت است اگر راست می‌گویید؟ که خدای عز و جل پاسخ هر یک را داده تا خاطر خطیر رسول گرامیش را تسلیت داده باشد. </p> <h3> <span class="title" rel="21_34 21_35 21_36 21_37 21_38 21_39 21_40 21_41 21_42 21_43 21_44 21_45 21_46 21_47">پاسخ خدای تعالی به امید بستن مشرکین به مرگ پیامبر (صلی اللَّه علیه و آله)، با بیان عمومیت مرگ</span> </h3> <p> <span class="aya" rel="21_34" data-words="1-12">و ما جعلنا لبشر من قبلک الخلد أ فإن مت فهم الخالدون</span>. </p> <p>از این آیه بر می‌آید که مشرکین به خود دلخوشی می‌دادند که محمد (ص) به زودی می‌میرد و ایشان از دعوت او خلاص گشته آلهه آنان از طعنه‌های او نجات می‌یابند هم چنان که خدای عز و جل در جای دیگر همین تسلیت را از آنان نقل کرده از آن جمله در پاسخ دشمنان که گفته بودند: <span class="aya" rel="52_30" data-words="4-7">نتربص به ریب المنون</span><span class="footnote" rel="1" title="منتظر هستیم حوادث ناگوار از بینش ببرد سوره طور، آیه ۳۰">*</span> فرمود: ما برای هیچ پیغمبری قبل از تو نیز عمر جاویدان قرار نداده بودیم که اینها آرزوی مرگ برای خصوص تو می‌کنند البته تو خواهی مرد ایشان هم می‌میرند و مرگ تو سودی به حال آنان ندارد نه آنان اگر تو بمیری جاودان می‌مانند و نه خودشان در عمر کوتاهی که دارند از فتنه و امتحان الهی بر کنار می‌شوند، زیرا همه انسانها در طول زندگیشان از امتحان بر کنار نمی‌مانند و در آخرت نیز از تحت قدرت و سلطنت ما بیرون نمی‌شوند، بلکه به سوی ما باز می‌گردند و ما به حسابشان رسیده و جزای کرده‌هایشان را می‌دهیم. </p> <p>و اینکه فرمود: <span class="aya" rel="21_34" data-words="8-12">أ فإن مت فهم الخالدون</span> -آیا اگر تو بمیری ایشان جاودان خواهند بود <em>و نفرمود: </em> فهم خالدون با در نظر گرفتن اینکه استفهام در آن انکاری است نفی قصر قلب را افاده می‌کند گویا خواسته است بفرماید اینکه می‌گویند انتظار مرگ او را داریم  سخن کسی است که خودش را جاودان و تو را مزاحم حیات جاوید خود می‌داند که اگر تو بمیری او جاودان گشته حیات جاوید عایدش می‌شود آن هم حیات بی‌فتنه و دغدغه، و حال   <code class="page" rel="14,402"/> آنکه چنین نیست هر موجود زنده‌ای مرگ را خواهد چشید و نیز حیات دنیا بر اساس فتنه و امتحان بنا شده و فتنه جاوید و امتحان همیشگی معنا ندارد پس باید به سوی پروردگار خود برگردند تا جزای کردارشان بر طبق آنچه از امتحان در آمده و تمیز داده شده‌اند را بدهد. </p> <h3> <span class="title" rel="21_34 21_35 21_36 21_37 21_38 21_39 21_40 21_41 21_42 21_43 21_44 21_45 21_46 21_47">معانی و موارد استعمال <em>نفس</em> در لغت و در آیات قرآن کریم</span> </h3> <p> <code class="aya" rel="21_35"/> <span class="aya" rel="21_35" data-words="1-13">کل نفس ذائقة الموت و نبلوکم بالشر و الخیر فتنة و إلینا ترجعون</span>. </p> <p>کلمه <em>نفس</em> -آن طور که دقت در موارد استعمالش افاده می‌کند-در اصل به معنای همان چیزی است که به آن اضافه می‌شود پس <em>نفس الانسان</em> به معنای خود انسان و <em>نفس الشی‌ء</em> به معنای خود شی‌ء است و <em>نفس الحجر</em> به معنای همان حجر (سنگ) است. </p> <p>بنا بر این اگر این کلمه به چیزی اضافه نشود هیچ معنایی ندارد و نیز با این بیان هر جا استعمال بشود منظور از آن تاکید لفظی خواهد بود مثل اینکه می‌گوییم جاءنی زید نفسه-زید خودش نزد من آمد و یا منظور از آن تاکید معنا است مثل اینکه می‌گوییم: جاءنی نفس زید- خود زید نزد من آمد و در همه موارد استعمالش حتی در مورد خدای تعالی به همین منظور استعمال می‌شود هم چنان که فرمود: <span class="aya" rel="6_12" data-words="10-13">کتب علی نفسه الرحمة</span><span class="footnote" rel="1" title="رحمت را بر خود واجب کرده است سوره انعام، آیه ۱۲">*</span> و نیز فرموده: <span class="aya" rel="3_28" data-words="23-26">و یحذرکم الله نفسه</span><span class="footnote" rel="2" title="خدا شما را از خودش بیم می‌دهد سوره آل عمران، آیه ۲۸">*</span> و نیز فرمود: <span class="aya" rel="5_116" data-words="36-45">تعلم ما فی نفسی و لا أعلم ما فی نفسک</span><span class="footnote" rel="3" title="آنچه در من است تو می‌دانی ولی آنچه در تو است من نمی‌دانم سوره مائده، آیه ۱۱۶">*</span> لیکن بعد از معنای اصلی استعمالش در شخص انسانی که موجودی مرکب از روح و بدن است شایع گشته و معنای جداگانه‌ای شده که بدون اضافه هم استعمال می‌شود مانند این آیه شریفه که می‌فرماید: <span class="aya" rel="7_189" data-words="1-10">هو الذی خلقکم من نفس واحدة و جعل منها زوجها</span><span class="footnote" rel="4" title="خدا آن کسی است که شما را از یک نفس (یک شخص) خلق کرده و همسر او را هم از او قرار داد سوره اعراف، آیه ۱۸۹">*</span> یعنی از یک شخص انسانی و نیز مانند آیه‌ <span class="aya" rel="5_32" data-words="9-28">من قتل نفسا بغیر نفس أو فساد فی الأرض فکأنما قتل الناس جمیعا و من أحیاها فکأنما أحیا الناس جمیعا</span><span class="footnote" rel="5" title="کسی که نفسی را بدون نفس و یا بدون فساد در زمین بکشد مثل این است که همه مردم را کشته باشد و کسی که آن را زنده کند مثل این است که همه مردم را زنده کرده باشد سوره مائده، آیه ۳۲">*</span> یعنی کسی که انسانی را بکشد و یا انسانی را زنده کند. و این دو معنا که گفته شد هر دو در آیه‌ <span class="aya" rel="16_111" data-words="3-7">کل نفس تجادل عن نفسها</span> استعمال شده چون نفس اولی به معنای دومی (انسان) و دومی به معنای اولی (معنای مضاف الیه) است و معنایش این است که هر کسی از خودش دفاع می‌کند. آن گاه همین کلمه را در روح انسانی           <code class="page" rel="14,403"/> استعمال کردند چون آنچه مایه تشخص شخصی انسانی است علم و حیات و قدرت است که آن هم قائم به روح آدمی است و این معنا در آیه شریفه‌ <span class="aya" rel="6_93" data-words="38-43">أخرجوا أنفسکم الیوم تجزون عذاب الهون</span><span class="footnote" rel="1" title="جانهایتان را از بدن بیرون کنید تا به عذاب خواری کیفر شوید سوره انعام، آیه ۹۳">*</span> و این دو معنا یعنی معنای دوم و سوم در غیر انسان یعنی نباتات و حیوانات بکار نرفته مگر از نظر اصطلاح علمی مثلا به یک گیاه یا یک حیوان نفس گفته نمی‌شود و نیز به مبدأ مدبر جسم او که جان او است نیز نفس گفته نمی‌شود، بلکه گاهی هم که به خون نفس می‌گویند آن نیز برای این است که جان جانداران بستگی به آن دارد و از همین باب می‌گویند فلان حیوان نفس سائله (خون جهنده) دارد و آن دیگری ندارد. </p> <p>و نیز در لغت در باره هیچ یک از ملک و جن کلمه نفس به دو اطلاق مذکور اطلاق نمی‌شود هر چند که اعتقاد همه این است که ملائکه و جن نیز حیات دارند و نیز در قرآن کریم با اینکه صراحتا برای جن مانند انسان تکلیف و مرگ و حشر قائل شده فرمود: <span class="aya" rel="51_56" data-words="1-8">و ما خلقت الجن و الإنس إلا لیعبدون</span><span class="footnote" rel="2" title="جن و انس را نیافریدم مگر برای اینکه عبادتم کنند سوره ذاریات، آیه ۵۶">*</span> و نیز فرموده: <span class="aya" rel="41_25" data-words="17-26">فی أمم قد خلت من قبلهم من الجنو الإنس</span><span class="footnote" rel="3" title="در امتهایی از جن و انس که قبل از ایشان بودند سوره احقاف، آیه ۱۸">*</span> و نیز فرمود: <span class="aya" rel="6_128" data-words="1-11">و یوم یحشرهم جمیعا یا معشر الجن قد استکثرتم من الإنس</span><span class="footnote" rel="4" title="و وقتی همه را محشور کرد می‌فرماید ای گروه جن شما از انس فزونی گرفتید سوره انعام، آیه ۱۲۸">*</span> این آن چیزی است که از معنای نفس در عرف لغت به دست آمده. </p> <h3> <span class="title" rel="21_35 21_34 21_36 21_37 21_38 21_39 21_40 21_41 21_42 21_43 21_44 21_45 21_46 21_47">معنی و موارد استعمال کلمه <em>موت-مرگ</em> </span> </h3> <p> و <span class="phrase">اما کلمه <em rel="fa_21_35_4-4" data-sentence="9:882">موت</em> این کلمه به معنای نداشتن حیات و آثار حیات از شعور و اراده است البته نداشتن کسی و چیزی که می‌بایست داشته باشد و قابلیت داشتن آن را دارا باشد هم چنان که خدای عز و جل فرموده: <span class="aya" rel="2_28" data-words="4-9">و کنتم أمواتا فأحیاکم ثم یمیتکم</span><span class="footnote" rel="5" title="نخست مردگانی بودید که خدا زنده‌تان کرد و باز مرده‌تان می‌کند سوره بقره، آیه ۲۸">*</span> و در باره اصنام و بتها فرموده: <span class="aya" rel="16_21" data-words="1-3">أموات * غیر أحیاء</span><span class="footnote" rel="7" title="اینها مرده و از حیات بی‌بهره‌اند سوره نحل، آیه ۲۱">*</span> البته برای این کلمه معانی دیگری نیز هست یکی معنای فلسفی که موت را عبارت می‌دانند از مفارقت روح از بدن و قطع علاقه تدبیری آن و دیگری               <code class="page" rel="14,404"/> معنایی است که در روایات از آن جمله در حدیث نبوی آمده که آن را عبارت دانسته از انتقال از خانه‌ای به خانه‌ای دیگر.</span> </p> <p>ولی این معانی را نمی‌توان معنای لغوی کلمه دانست بلکه معنایی است که یا عقل در آن دخالت کرده و یا نقل، و این معنا که ما برای موت نقل کردیم وصف آدمی است به اعتبار بدنش و اما روح آدمی در هیچ جای کلام خدای تعالی چیزی که به اتصاف آن به موت گویا باشد وجود ندارد هم چنان که در باره اتصاف ملائکه به آن در کلام خدای تعالی چیزی وجود ندارد. </p> <p>و اما اینکه فرموده: <span class="aya" rel="28_88" data-words="12-16">کل شیء هالک إلا وجهه</span><span class="footnote" rel="1" title="هر چیزی هالک است مگر وجه او سوره قصص، آیه ۸۸">*</span> و یا فرموده: <span class="aya" rel="39_68" data-words="1-12">و نفخ فی الصور فصعق من فی السماوات و من فی الأرض</span><span class="footnote" rel="2" title="وقتی در صور دمیده می‌شود همه کسانی که در آسمان و زمینند دچار صعقه و مدهوشی می‌شوند سوره زمر، آیه ۶۸">*</span> ان شاء اللَّه به زودی خواهد آمد که هلاک در آیه اول و صعقه در آیه دوم غیر موت است هر چند که احیانا با موت هم منطبق می‌شود. </p> <h3> <span class="title" rel="21_35">معنای جمله: <span class="aya" rel="21_35" data-words="1-4">کل نفس ذائقة الموت</span> و اختصاص مفاد آن به نوع انسان</span> </h3> <p> پس از آنچه گذشت این معنا روشن گردید که اولا مراد از نفس در جمله‌ <span class="aya" rel="21_35" data-words="1-4">کل نفس ذائقة الموت</span> انسان است-که استعمال دومی از استعمالات سه‌گانه این کلمه است-نه روح انسانی چون معهود کلام خدا نیست که نسبت موت را به روح انسانی داده باشد تا ما آیه را هم حمل به آن کنیم. </p> <p>و ثانیا آیه شریفه عمومیتش تنها در باره انسان‌ها است که شامل ملائکه و جن و سایر حیوانات نمی‌شود هر چند که بعضی از نامبردگان از قبیل جن و حیوان متصف به آن بشوند. و یکی از قرائنی که اختصاص آیه به انسان را می‌رساند جمله‌ای است که قبل از آن واقع شده و می‌فرماید: <span class="aya" rel="21_34" data-words="1-7">و ما جعلنا لبشر من قبلک الخلد</span> و نیز جمله‌ای است که بعد از آن واقع شده و می‌فرماید: <span class="aya" rel="21_35" data-words="5-10">و نبلوکم بالشر و الخیر فتنة</span> چون به طوری که توضیحش را خواهی دید قبل و بعد آیه سخن از انسان است. </p> <p>بعضی<span class="footnote" rel="3" title="روح البیان، ج ۵، ص ۴۷۸">*</span> از مفسرین گفته‌اند که مراد از نفس در آیه شریفه روح است که خلاف آن را فهمیدی. جمعی<span class="footnote" rel="4" title="مجمع البیان، ج ۷، ص ۴۶، و روح المعانی، ج ۱۷، ص ۴۵">*</span> دیگر اصرار ورزیده‌اند که آیه را آن چنان عمومیت دهند که شامل انسان و فرشتگان و جن و سایر حیوانات و حتی نباتات هم در صورتی که حیات حقیقی داشته باشد بشود ولی شما خواننده عزیز اشکال این را نیز فهمیدی. </p> <p>         <code class="page" rel="14,405"/> و از سخنان عجیبی که در بیان عمومیت آیه زده‌اند سخن فخر رازی در تفسیر کبیر است که بعد از تقریر اینکه آیه شریفه عام است و هر صاحب نفسی را شامل می‌شود گفته است: آیه شریفه تخصیص خورده چون خدای تعالی خودش نیز دارای نفس است هم چنان که فرمود: <span class="aya" rel="5_116" data-words="36-45">تعلم ما فی نفسی و لا أعلم ما فی نفسک</span> و می‌دانیم که‌ <span class="aya" rel="21_35" data-words="1-4">کل نفس ذائقة الموت</span> شامل او نمی‌شود علاوه بر این مرگ بر او محال است و نیز در جمادات تخصیص خورده چون آنها نیز نفوس دارند ولی نمی‌میرند. سپس گفته و عامی که‌تخصیص خورده باشد در غیر مورد تخصیص حجت است پس بر طبق ظاهرش عمل می‌شود در نتیجه همین آیه کلام فلاسفه را باطل می‌کند که گفته‌اند: ارواح بشری و عقول مفارقه و نفوس فلکیه مرگ ندارند<span class="footnote" rel="1" title="تفسیر فخر رازی، ج ۲۲، ص ۱۶۹">*</span>. </p> <p>و ما در اشکال به آن می‌گوییم: اولا: نفس به معنایی که بر خدای تعالی و بر هر چیز اطلاق می‌شود نفس به استعمال اولی از استعمالات سه‌گانه است که گذشت و گفتیم جز با اضافه استعمال نمی‌شود ولی نفسی که در آیه شریفه مورد بحث است اضافه به چیزی نشده و این خود دلیل روشنی است که مراد از آن استعمال اولی نیست پس باقی می‌ماند یکی از دو استعمال دیگر و چون در سابق گفتیم که استعمال سومی هم مراد نیست باقی می‌ماند استعمال دومی. </p> <p>و ثانیا: اینکه جمادات را از موت استثنا کرد صحیح نیست و با آیه‌ <span class="aya" rel="2_28" data-words="5-7">کنتم أمواتا فأحیاکم</span> و جمله‌ <span class="aya" rel="16_21" data-words="1-3">أموات غیر أحیاء</span> و امثال آن منافات دارد زیرا در این جملات موت را به جمادات نسبت داده. </p> <p>و ثالثا: اینکه گفت: همین آیه کلام فلاسفه را باطل می‌کند که گفته‌اند...  اشتباه است، برای اینکه مساله مورد بحث فلاسفه مساله‌ای است عقلی، که طریقه تحقیق در آن برهان است، و برهان حجتی است مفید یقین، اگر حجتی که فخر و امثال وی علیه این برهان اقامه نموده، و یا بعضی از آن حجت‌ها، آن طور که خودشان ادعا نموده‌اند، برهانی باشد، باعث می‌شود که دیگر آیه در مقابل آن ظهوری نداشته باشد، و با در نظر گرفتن اینکه ظهور حجتی است ظنی، دیگر چطور تصور می‌شود برهان آقایان با ظن به خلاف جمع شود؟ و اگر حجت ایشان برهان و مفید علم نباشد، مسائل مورد نظرشان هم ثابت نمی‌شود، و وقتی ثابت نشود، دیگر حاجتی به ظهور آیه که ظن به خلاف است باقی نمی‌ماند. </p> <p>جمله‌ <span class="aya" rel="21_35" data-words="1-4">کل نفس ذائقة الموت</span> همانطور که تقریر و تثبیت مضمون   <code class="page" rel="14,406"/> <span class="aya" rel="21_34" data-words="1-7">و ما جعلنا لبشر من قبلک الخلد...</span> است، همچنین توطئه و زمینه چینی برای جمله بعدی است، که می‌فرماید: <span class="aya" rel="21_35" data-words="5-10">و نبلوکم بالشر و الخیر فتنة</span> -یعنی ما شما را به آنچه کراهت دارید از قبیل مرض و فقر و امثال آن، و به آن چه دوست دارید، از قبیل صحت و غنی و امثال آن، می‌آزماییم، آزمودنی-گویا فرموده: هر یک از شما را به حیاتی محدود، و مؤجل زنده می‌داریم، و در آن حیات به وسیله خیر و شر امتحان می‌کنیم، امتحان کردنی، و سپس به سوی پروردگارتان بازگشت می‌کنید، پس به له و علیهتان حکم می‌کند. </p> <p>در این جمله به علت حتمی بودن مرگ نیز اشاره کرده، و آن این است که اصولا زندگی هر کسی حیاتی است امتحانی و آزمایشی، و معلوم است که امتحان جنبه مقدمه دارد و غرض اصلی متعلق به خود آن نیست، بلکه متعلق به ذی المقدمه است، و این نیز روشن است که هر مقدمه‌ای ذی المقدمه‌ای دارد، و بعد از هر امتحانی موقفی است که در آن موقف نتیجه امتحان معلوم می‌شود، پس برای هر صاحب حیاتی مرگی است حتمی، و بازگشتی است به سوی خدای سبحان، تا در آن بازگشت در باره‌اش داوری شود. </p> <p><code class="aya" rel="21_36"/> <span class="aya" rel="21_36" data-words="1-20">و إذا رآک الذین کفروا إن یتخذونک إلا هزوا أ هذا الذی یذکرآلهتکم و هم بذکر الرحمن هم کافرون</span>. </p> <p>کلمه <em>ان</em> در این آیه نافیه است، و مراد از اینکه فرمود: <span class="aya" rel="21_36" data-words="6-9">إن یتخذونک إلا هزوا</span>، این است که منظور مشرکین از معاشرت با رسول خدا (ص) را منحصر در استهزای به آن جناب کند، و خلاصه معنا این است که ایشان جز مسخره کردن تو منظور دیگری از آمد و شد با تو ندارند. </p> <p>و تقدیر جمله ا هذا الذی یذکر آلهتکم <em>، </em> یقولون أ هذا... <em>و یا</em> قائلین أ هذا الذی... است، و این جمله حکایت استهزایی است که ایشان می‌کردند، و استهزایشان همین است که نام او را نبردند، و با ذکر وصف به وی اشاره کردند، و مقصودشان از اینکه گفتند: آیا این است که خدایان شما را یاد می‌کند؟ این است که خدایان شما را به بدی یاد می‌کند، و نیز اگر نام آن جناب را نبردند، منظورشان احترام از خدایان خود بوده، نظیر کلام مشرکین زمان ابراهیم که می‌گفتند: <span class="aya" rel="21_60" data-words="2-7">سمعنا فتی یذکرهم یقال له إبراهیم</span><span class="footnote" rel="1" title="شنیده‌ایم که جوانی است ابراهیم نام سوره انبیا، آیه ۶۰">*</span>. </p> <p>و <span class="phrase">جمله‌ <span class="aya" rel="21_36" data-words="15-20">و هم بذکر الرحمن هم کافرون</span>، در موضع حال است، از ضمیر در <em rel="fa_21_36_6-7" data-sentence="118:415">ان یتخذونک</em> ، یا حال است از فاعل <em>یقولون</em> -که گفتیم در تقدیر است-و این به ذهن   <code class="page" rel="14,407"/> نزدیک‌تر است، و حاصل کلام این است که مشرکین به تعصب و حمایت از آلهه خود بر تو خشم می‌گیرند، چون تو در باره آنها می‌گویی نفع و ضرری ندارند-با اینکه سخن حقی می‌گویی-مع ذلک جز با استهزاء و اهانت پاسخت نمی‌گویند، برای خدا غیرت به خرج نمی‌دهند، که چرا مردم نسبت به یاد خدا کافرند؟ چون خودشان همان کفارند.</span> </p> <p>و <span class="phrase">مراد از <em rel="fa_21_36_16-17" data-sentence="8:140">ذکر رحمان</em> ، یاد خدای تعالی است، به اینکه خدایی رساننده هر رحمت، و منعم هر نعمت است، و لازمه این، رب بودن او است، و لازمه رب بودنش، وجوب عبادت او است.</span> </p> <p>بعضی<span class="footnote" rel="1" title="مجمع البیان، ج ۷، ص ۴۷ و کشاف، ج ۳، ص ۱۱۷">*</span> دیگر از مفسرین گفته‌اند: مراد از ذکر، قرآن است، و ذکر الرحمن، یعنی قرآن رحمان، و معنای آیه این است که: وقتی کفار یعنی مشرکین تو را می‌بینند با تو معامله‌ای جز استهزاء و سخریه ندارند، به یکدیگر می‌گویند: این است کسی که آلهه شما را به بدی یاد می‌کند، و هر وقت به یاد آلهه خود می‌افتند، تعصب برای آنها به خرج می‌دهند، و حال آنکه به یاد خدا کافرند، و کفر به یاد خدا را جرم نمی‌دانند. </p> <p><code class="aya" rel="21_37"/> <span class="aya" rel="21_37" data-words="1-8">خلق الإنسان من عجل سأریکم آیاتی فلا تستعجلون</span>. </p> <p>گویا مشرکین به خاطر کفرشان به دعوت نبوی هر وقت آن حضرت را می‌دیدند استهزاء می‌کردند، و این زیادی بر کفر و عتوشان بود، و معلوم است که استهزاء به هر چیزی وقتی استهزاء است که آن چیز را شوخی و غیر جدی بداند، تا غیر جدی در مقابل غیر جدی قرار گیرد، و لیکن خدای تعالی استهزای آنان را جدی و غیر هزل گرفته، و در نتیجه ارتکاب آن را بعد از ارتکاب به کفر، متعرض شدن عذاب الهی دانسته بعد از تعرض، و آن را استعجال در عذاب شمرده، و خبر داده که به زودی آیات عذاب را نشانشان می‌دهد. </p> <p>پس اینکه فرمود: <span class="aya" rel="21_37" data-words="1-4">خلق الإنسان من عجل</span> کنایه است از زیادی عجله انسان، و بلوغ آن به نهایت درجه‌اش، آن قدر که گویی اصلا آدمی از عجله خلق شده، و غیر از عجله چیزی نمی‌شناسد، نظیر اینکه می‌گویند: فلانی همه‌اش خیر است، و یا سراپا شر است، و یا فلانی از خیر خلق شده، و یا فلانی آب و گلش با شر خمیر شده، و اینطور تعبیر بلیغ‌تر از این است که بگوییم، چقدر فلانی عجول است، و این کلام در مورد تعجب آمده، و نیز خواسته است نسبت به امر مشرکین بی‌اعتنایی کند و بفرماید: اگر آنها عجله می‌کنند، ما عجله‌ای نداریم، چون از دست ما نمی‌گریزند، و تلافی ما فوت نمی‌شود. </p> <p>   <code class="page" rel="14,408"/> از آیه بعدی به دست می‌آید که مراد از <em>ارائه آیات</em>  (نشان دادن) در جمله <span class="aya" rel="21_37" data-words="5-6">سأریکم آیاتی</span> عذاب به آتش دوزخ است، و آیه بعدی این است که می‌فرماید: <span class="aya" rel="21_39" data-words="1-5">لو یعلم الذین کفروا حین...</span>. </p> <p><code class="aya" rel="21_38"/> <span class="aya" rel="21_38" data-words="1-8">و یقولون متی هذا الوعد إن کنتم صادقین</span>. </p> <p>گویندگان این حرف همان کفارند، و مخاطبین در این آیه رسول خدا (ص) و مؤمنین‌اند، و مقتضای ظاهر این بود که بگویند: ان کنت من الصادقین-اگر از راست‌گویانی ، ولی اینطور نگفتند بلکه گفتند: اگر از راستگویانید ، تا رسول خدا (ص) را به خیال خود بیشتر در فشار بگذارند، و از او چیزی بخواهند که قادر بر انجام آن نباشد، و علاوه بر آن مؤمنین را هم گمراه نموده، علیه آن جناب بشورانند، و منظورشان از وعد، همان تهدیدی است که در آیه قبلی بود، و آیه بعدی هم آن را تفسیر نموده می‌فرماید: </p><h3> <span class="title" rel="21_34 21_35 21_36 21_37 21_38 21_39 21_40 21_41 21_42 21_43 21_44 21_45 21_46 21_47">تهدید کافران استهزاء کننده به آتشی که ناگهانی می‌آید و... </span> </h3> <p> <code class="aya" rel="21_39"/> <span class="aya" rel="21_39" data-words="1-18">لو یعلم الذین کفروا حین لا یکفون عن وجوههم النار و لا عن ظهورهم و لا هم ینصرون</span>. </p> <p><span class="phrase">کلمه <em>لو</em> برای تمنا و آرزو است، و کلمه <em rel="fa_21_39_5-5" data-sentence="46:366">حین</em> به طوری که گفته‌اند<span class="footnote" rel="1" title="روح المعانی، ج ۱۷، ص ۵۰">*</span> مفعول کلمه <em rel="fa_21_39_2-2" data-sentence="203:250">یعلم</em> است، و جمله‌ <span class="aya" rel="21_39" data-words="6-14">لا یکفون عن وجوههم النار و لا عن ظهورهم</span>، معنایش این است که: نمی‌توانند آن عذاب را وقتی که ایشان را می‌گیرد از خود دفع کنند چون از پشت و رویشان (کنایه است از احاطه)، فرایشان می‌گیرد.</span> </p> <p>و جمله‌ <span class="aya" rel="21_39" data-words="15-18">و لا هم ینصرون</span>، عطف است بر جمله قبلیش، چون برگشت معنایش به تردید به مقابله است، و معنایش این است که: نه مستقلا می‌توانند آتش دوزخ را از خود دفع کنند، و نه به یاری کسی. </p> <p>و این آیه در محل جواب از سؤال از موعد است، و معنایش این است که: ای کاش کسانی که کافر شدند می‌دانستند که چه روزی در پیش دارند، روزی که نمی‌توانند از پیش رو و از پشت سر، نه به استقلال و نه به یاری کسی، عذاب آتش را از خود دفع دهند. </p> <p><code class="aya" rel="21_40"/> <span class="aya" rel="21_40" data-words="1-11">بل تأتیهم بغتة فتبهتهم فلا یستطیعون ردها و لا هم ینظرون</span>. </p> <p><span class="phrase">ظاهر سیاق اقتضا دارد که فاعل <em rel="fa_21_40_2-2" data-sentence="29:250">تاتیهم</em> ضمیری باشد که به کلمه <em rel="fa_21_39_10-10" data-sentence="109:215">نار</em> بر می‌گردد، نه ضمیری که به کلمه <em>ساعت</em> بر می‌گردد، هم چنان که بعضی<span class="footnote" rel="2" title="آتش افروخته‌ای که سر زده بر قلب احاطه می‌یابد سوره همزه، آیه ۷">*</span> از مفسرین هم همین را گفته‌اند.</span> </p> <p>   <code class="page" rel="14,409"/> و <span class="phrase">این جمله اضراب از جمله <em rel="fa_21_39_6-7" data-sentence="23:475">لا یکفون</em> است که در آیه قبلی قرار داشت، نه از جمله مقدر، تا بخواهد بگوید آیات بر حسب اقتراح و دلخواه آنان نمی‌آید بلکه ناگهانی فرا می‌رسد ، و نه از جمله‌ <span class="aya" rel="21_39" data-words="1-4">لو یعلم الذین کفروا</span>، هم چنان که<span class="footnote" rel="1" title="هیچ امتی اجل خود را جلو و عقب نمی‌اندازد سوره حجر، آیه ۵">*</span> بعضی گفته‌اند، و کلمه <em>لو</em> را در معنای نفی گرفته تقدیر را چنین دانسته‌اند که: کفار از آن روز خبر ندارند، بلکه آن روز ناگهانی می‌رسد .</span> برای اینکه هیچ یک از این دو معنا موافق با سیاق نیست. </p> <p>و معنای آمدن آتش به طور ناگهانی، این است که نمی‌دانند از کجا می‌آید و به ایشان احاطه پیدا می‌کند، و همین معنا لازمه آن توصیفی است که خدای تعالی از آتش دوزخ کرده و فرموده: <span class="aya" rel="104_6-7" data-words="1-7">نار الله الموقدة، التی تطلع علی الأفئدة</span><span class="footnote" rel="2" title="مجمع البیان، ج ۷، ص ۴۶">*</span> و یا فرموده: <span class="aya" rel="2_24" data-words="7-11">فاتقوا النار التی وقودها الناس</span><span class="footnote" rel="3" title="پس بپرهیزید از آتشی که آتش‌گیرانه‌اش مردمند سوره بقره، آیه ۲۴">*</span> و یا فرموده: <span class="aya" rel="21_98" data-words="1-9">إنکم و ما تعبدون من دون الله حصب جهنم</span><span class="footnote" rel="4" title="شما و آنچه به غیر خدا می‌پرستید هیزم جهنمید سوره انبیا، آیه ۹۸">*</span>. </p> <p>و معلوم است که آتشی که چنین وصفی دارد باطن انسان را مانند ظاهرش فرا می‌گیرد، و شمولش نسبت به باطن کمتر از ظاهر نیست، و مانند آتش دنیا نیست که متوجه تنها ظاهر بدن می‌شود، و در نتیجه از یک سو متوجه می‌شود، و ظاهر را قبل از باطن می‌سوزاند، و نیز در نتیجه مهلتی می‌دهد که انسان از یک سوی دیگر فرار کند، و یا چاره‌ای بیندیشد، و یا جا خالی بدهد، و یا حائلی میان خود و آن به وجود آورد، و یا بر کسی پناهنده شود، ولی آتش دوزخ چنین نیست، بلکه همانطور که جان آدمی با آن است، آن آتش هم با آدمی است، همانطور که نمی‌توان جان را به طرفی نهاده خود به طرفی دیگر رفت، آتش دوزخ نیز چنین است، و میان آدمی و آن اختلاف جهت نیست، و مهلت هم نمی‌پذیرد، و مسافتی میان آدمی و آن نیست، و وقتی فرا می‌رسد جز حیرت و حسرت هیچ چاره‌ای دیگر برای کسی نمی‌ماند پس معنای آیه و خدا (داناتر است) این است که: نمی‌توانند آتش را از پیش رو، و از پشت سر خود دفع کنند بلکه وقتی می‌رسد از جایی می‌رسد که خودشان هم نمی‌دانند، و ناگهانی هم می‌رسد، و دیگر نمی‌توانند آن را رد نموده و یا از آمدنش مهلت بگیرند. </p> <p><code class="aya" rel="21_41"/> <span class="aya" rel="21_41" data-words="1-14">و لقد استهزئ برسل من قبلک فحاق بالذین سخروا منهم ما کانوا به یستهزؤن</span>. </p> <p>در مجمع البیان گفته: فرق میان <em>سخریه</em> و <em>هزء</em> ، این است که سخریه در معنای ذلت خواهی است، چون تسخیر به معنای ذلیل و رام کردن است، و اما هزء، به معنای پائین         <code class="page" rel="14,410"/> آوردن قدر شخص است به وسیله زبان<span class="footnote" rel="1" title="الدر المنثور، ج ۴، ص ۳۱۸">*</span> و کلمه <em>حیق</em> به معنای حلول است، و مراد از <span class="aya" rel="21_41" data-words="11-14">ما کانوا به یستهزؤن</span> عذاب است، در این آیه رسول خدا (ص) را تسلیت، و کفار را تهدید می‌کند. </p> <p><code class="aya" rel="21_42"/> <span class="aya" rel="21_42" data-words="1-14">قل من یکلؤکم باللیل و النهار من الرحمن بل هم عن ذکر ربهم معرضون</span>. </p> <p><span class="phrase">کلمه <em rel="fa_21_42_3-3" data-sentence="5:331">یکلؤکم</em> از کلائه، به معنای حفظ است، و معنایش این است که: از ایشان بپرس چه کسی است که شما را از رحمان حفظ کند، اگر او بخواهد عذابتان کند؟ و کلمه  <em>بل</em> بعد از این دستور، اعراض از تاثیر موعظه است، یعنی موعظه و انذار فائده‌ای ندارد، چون ایشان از ذکر پروردگارشان (قرآن)، روی گردانند، و به آن اعتنایی ندارند، و نمی‌خواهند به آن گوش دهند.</span> بعضی<span class="footnote" rel="2" title="روح المعانی، ج ۱۷، ص ۵۰">*</span> گفته‌اند: مراد از ذکر، مطلق موعظه و استدلال است، نه خصوص قرآن. </p> <p><code class="aya" rel="21_43"/> <span class="aya" rel="21_43" data-words="1-15">أم لهم آلهة تمنعهم من دوننا لا یستطیعون نصر أنفسهم و لا هم منا یصحبون</span>. </p> <p><span class="phrase">کلمه <em>ام</em> به اصطلاح علم نحو منقطعه است، و استفهام در آیه، انکاری است، و دو جمله <em rel="fa_21_43_4-4" data-sentence="87:177">تمنعهم</em> و <span class="aya" rel="21_43" data-words="5-6">من دوننا</span> هر دو صفت آلهه است، و معنای آیه این است: بلکه سؤال کن آیا آلهه‌ای غیر ما دارند که ایشان را از عذاب ما حفظ کند؟.</span> </p> <p> <span class="aya" rel="21_43" data-words="7-10">لا یستطیعون نصر أنفسهم...</span> -این جمله تعلیل نفی است که از استفهام‌انکاری قبل استفاده می‌شود، و به همین جهت این جمله به فصل آمد، نه به وصل، و تقدیر آن این است که: نه، ایشان آلهه‌ای این چنین ندارند، و چون آنچه آنان آلهه‌اش نامیده‌اند، نمی‌توانند خود را یاری کنند، به این معنا که بعضی بعضی دیگر را یاری کنند و یا از عذاب ما پناه دهند و حفظ کنند، تا چه رسد به اینکه پرستندگان خود را که همان مشرکین هستند یاری کنند، و یا پناه دهند. بعضی<span class="footnote" rel="3" title="روح المعانی، ج ۱۷، ص ۵۲ به نقل از ابن عباس">*</span> گفته‌اند: ضمایر جمع در آیه شریفه همه به مشرکین بر می‌گردد، ولی سیاق از چنین تفسیری ابا دارد. </p> <p><code class="aya" rel="21_44"/> <span class="aya" rel="21_44" data-words="1-9">بل متعنا هؤلاء و آباءهم حتی طال علیهم العمر...</span>. </p> <p>این جمله باز اعراض از آیه قبلی است، هم چنان که جمله‌ <span class="aya" rel="21_42" data-words="9-14">بل هم عن ذکر ربهم معرضون</span>، اضراب از آیه قبلیش بود، و مضامین همه به طوری که ملاحظه می‌کنید قریب به هم است. </p> <p>     <code class="page" rel="14,411"/> <span class="aya" rel="21_44" data-words="6-9">حتی طال علیهم العمر</span> -این جمله غایت و منتهی الیه تمتع و زندگانی است که از مدلول جمله قبلی استفاده می‌شد و تقدیر کلام این است که: بلکه ما این مشرکین و پدرانشان را عمر دادیم و این تمتع هم چنان دوام یافت تا عمرشان طولانی شد، پس دچار غرور گشته خدای را فراموش کرده و از عبادت او اعراض نمودند و جامعه قریش مشرک همین طور بودند، زیرا ایشان بعد از پدر بزرگشان حضرت اسماعیل در حرم امن مکه وطن کردند، و به انواع نعمت‌ها متنعم بودند، تا جایی که بر مکه مسلط شده و قوم جرهم را از آنجا بیرون راندند، و دین پدر خود ابراهیم را فراموش نموده، بت‌پرست شدند. </p> <p> <span class="aya" rel="21_44" data-words="10-18">أ فلا یرون أنا نأتی الأرض ننقصها من أطرافها</span> -مناسب‌تر با سیاق این است که مراد از نقص ارض از اطراف آن انقراض بعضی امم ساکن آن باشد، چون برای هر امتی در زمین اجل و مهلتی است که فرمود: <span class="aya" rel="15_5" data-words="1-8">ما تسبق من أمة أجلها و ما یستأخرون</span><span class="footnote" rel="1" title="الدر المنثور، ج ۴، ص ۳۱۸">*</span> قبلا هم اشاره به این معنا گذشت که مراد از طول عمر ایشان، طول عمر جامعه ایشان است. </p> <p>و معنای آیه این است که: آیا نمی‌بینید که زمین (یعنی جمعیت آن) را رو به نقصان نهاده امتی بعد از امت دیگر در آن منقرض می‌شود، و امر خدا آنان را هلاک می‌کند، آیا اینان چه کسی را دارند از هلاکت جلوگیرشان شود؟ آیا اگر خدای تعالی عذاب و یا هلاکت را خواسته باشد، و یا خواسته باشد که منقرضشان کند، ایشان بر خدا غلبه می‌کنند؟ !. </p> <p>در سابق یعنی در تفسیر سوره رعد، در ذیل آیه‌ای که نظیر این آیه بود بحثی گذشت که بدانجا مراجعه فرمایید، این را نیز بدانید که در این آیه وجوهی از التفات به کار رفته که چون روشن بود متعرض بیانش نشدیم. </p> <p><code class="aya" rel="21_45"/> <span class="aya" rel="21_45" data-words="1-12">قل إنما أنذرکم بالوحی و لا یسمع الصم الدعاء إذا ما ینذرون</span>. </p> <p>یعنی آنچه شما را انذار می‌کند، وحی الهی است، و در آن هیچ تردیدی نیست، و اگر در شما اثری نمی‌گذارد با اینکه منظور از آن هدایت شما است، به خاطر این است که شما دچار کری شده‌اید و انذار را نمی‌شنوید، پس نقص از ناحیه شما است نه از ناحیه قرآن. </p> <p><code class="aya" rel="21_46"/> <span class="aya" rel="21_46" data-words="1-13">و لئن مستهم نفحة من عذاب ربک لیقولن یا ویلنا إنا کنا ظالمین</span>. </p> <p><span class="phrase">کلمه <em rel="fa_21_46_4-4" data-sentence="5:189">نفحه</em> به معنای وقعه‌ای از عذاب است، و مراد این است که انذار با آیات قرآن به حال ایشان سودی ندارد، بلکه اینان محتاج‌به نفحه‌ای از عذابند تا بیچاره شوند، آن وقت ایمان آورده به ظلم خود اعتراف کنند.</span> </p> <p>   <code class="page" rel="14,412"/><code class="aya" rel="21_47"/> <span class="aya" rel="21_47" data-words="1-10">و نضع الموازین القسط لیوم القیامة فلا تظلم نفس شیئا</span>. </p> <p><span class="phrase">کلمه <em rel="fa_21_47_4-4" data-sentence="5:240">قسط</em> به معنای عدل است، و آیه شریفه عطف بیان برای موازین، و یا صفت آن است که اگر آن را صفت بگیریم، باید مضافی در آن تقدیر بگیریم و تقدیر آن را و نضع الموازین ذوات القسط بدانیم، و اما اینکه معنای ترازوی عدل نصب کردن چیست در تفسیر سوره اعراف گذشت.</span> </p> <p> <span class="aya" rel="21_47" data-words="11-19">و إن کان مثقال حبة من خردل أتینا بها</span> -ضمیر در <span class="aya" rel="21_47" data-words="11-13">و إن کان</span> به عمل موزون که از کلمه <em>میزان</em> استفاده می‌شود بر می‌گردد، یعنی و اگر چه آن عمل موزون به مقدار سنگینی خردلی باشد آن را می‌آوریم، و ما برای حساب‌کشی کافی هستیم، و دانه خردل در اینجا به عنوان مثال ذکر شده و مبالغه در دقت میزان را می‌رساند که حتی به کوچکی و ناچیزی خردل هم رسیدگی می‌کند و در این تعبیر اشاره به این نیز هست که وزن یکی از شؤون حساب است. </p> <h3>بحث روایتی‌ <span class="title" rel="21_47 21_34 21_35 21_36 21_44 21_37 21_38 21_39 21_40 21_41 21_42 21_43 21_45 21_46"> (روایاتی در ذیل برخی آیات گذشته) </span> </h3> <p> در الدر المنثور است که ابن منذر از ابن جریح روایت کرده که گفت: وقتی جبرئیل خبر مرگ رسول خدا (ص) را به وی داد عرضه داشت پروردگارا پس تکلیف امتم چیست؟ خطاب آمد: <span class="aya" rel="21_34" data-words="1-7">و ما جعلنا لبشر من قبلک الخلد...</span><span class="footnote" rel="1" title="روح المعانی، ج ۱۷، ص ۵۰">*</span>. </p> <p>مؤلف: سیاق آیات که سیاق عتاب است با این روایت سازگار نیست، علاوه بر این، این سؤال با شان رسول خدا (ص) نمی‌سازد، از این هم که بگذریم، لا بد خبر مرگ را در آخر عمر آن جناب داده‌اند، و حال آنکه سوره مورد بحث ما از سوره‌های مکی است، که در اوائل بعثت نازل شده. </p> <p>و نیز در الدر المنثور است که ابن ابی حاتم، از سدی روایت کرده که گفت: رسول خدا (ص) به ابی سفیان و ابی جهل گذشت، و دید که مشغول صحبتند، و چون ابو جهل آن جناب را دید، خندید و به ابی سفیان گفت: این است پیغمبر بنی عبد مناف؟ ابو سفیان عصبانی شد، که چرا شما نمی‌توانید ببینید که از بنی عبد مناف پیغمبری مبعوث شود؟ رسول خدا (ص) این دفاع را از ابی سفیان شنید، و دلگرم شده، به ابی جهل برگشت و آنچه می‌خواست به او گفت، و او را تهدید نمود، و در آخر فرمود: من می‌دانم که تو از لجبازیت دست بر نمی‌داری، تا آنچه بر سر عمویت آمد بر سر تو نیز بیاید، و آن گاه به   <code class="page" rel="14,413"/> ابی سفیان گفت: تو هم این را بدان که آنچه گفتی به خاطر دفاع از من نبود، بلکه به خاطر تعصبی بود که به دودمان خود داری، پس این آیه نازل شد: <span class="aya" rel="21_36" data-words="1-9">و إذا رآک الذین کفروا إن یتخذونک إلا هزوا...</span><span class="footnote" rel="1" title="مجمع البیان، ج ۷، ص ۴۹">*</span>. </p> <p>مؤلف: این روایت مانند روایت قبلیش با آیه شریفه آن طور که باید انطباق ندارد. </p> <p>و در مجمع البیان آمده که از ابی عبد اللَّه، امام صادق (ع) روایت شده که وقتی امیر المؤمنین (ع) مریض شدو برادرانش به عیادتش آمده، پرسیدند حالت چطور است یا امیر المؤمنین؟ فرمود: بسیار بد، گفتند: از مثل شما توقع نمی‌رفت چنین پاسخی بدهید. فرمود خدای تعالی فرموده است: <span class="aya" rel="21_35" data-words="5-10">و نبلوکم بالشر و الخیر فتنة</span> -شما را به خیر و شر آزمایش می‌کنیم ، که مراد از خیر، سلامتی و غنا است، و مراد از شر، مرض و فقر است<span class="footnote" rel="2" title="مجمع البیان، ج ۷، ص ۴۹">*</span>. </p> <p>و نیز در مجمع البیان در ذیل آیه: <span class="aya" rel="21_44" data-words="10-18">أ فلا یرون أنا نأتی الأرض ننقصها من أطرافها</span> گفته است: بعضی گفته‌اند: مقصود از آن نقص زمین به مرگ علما است، و این معنا از امام صادق (ع) هم روایت شده، که فرمود: نقصان زمین، رفتن علما است<span class="footnote" rel="3" title="مجمع البیان، ج ۷، ص ۴۹">*</span>. </p> <p>مؤلف: در تفسیر سوره اعراف گفتاری در معنای این حدیث گذشت. </p> <p>و در توحید از علی (ع) روایت کرده که در حدیثی در پاسخ کسی که از آن جناب از معنای آیاتی که بر وی مشتبه شده بود پرسش کرده بود، فرمود: اما آیه شریفه‌ <span class="aya" rel="21_47" data-words="1-10">و نضع الموازین القسط لیوم القیامة فلا تظلم نفس شیئا</span> مقصود از آن میزان عدل است که روز قیامت خلایق با آن مؤاخذه می‌شوند و خداوند در میان خلایق نسبت به یکدیگر با آن حکم می‌کند و جزاء می‌دهد<span class="footnote" rel="4" title="توحید صدوق، ص ۲۶۸">*</span>. </p> <p>و در کتاب معانی به سند خود که به هشام می‌رسد روایت کرده که گفت از امام صادق (ع) پرسیدم معنای آیه‌ <span class="aya" rel="21_47" data-words="1-10">و نضع الموازین القسط لیوم القیامة فلا تظلم نفس شیئا</span> چیست؟ فرمود موازین قسط، انبیا و اوصیای ایشانند<span class="footnote" rel="5" title="معانی الاخبار، ص ۳۱">*</span>. </p> <p>مؤلف: این روایت را کافی هم به سند خود ولی به طور رفع از آن جناب آورده<span class="footnote" rel="6" title="اصول کافی، ج ۱، ص ۴۱۹">*</span> و ما روایات دیگری در تفسیر سوره اعراف آوردیم و تا آنجا که برایمان میسور بود پیرامون آنها بحث کردیم. </p> 
