<h3 class="ayas">سوره الأعراف آیه‌های ۵۹ تا ۶۴</h3><code class="section" rel="7_59-64"/><h3>ترجمه آیات</h3> <p> <span class="trans" rel="7_59">به راستی نوح را به سوی قومش فرستادیم، وی گفت: ای قوم!خدای یگانه را که جز او خدایی برای شما نیست بپرستید که من از عذاب روزی بزرگ بر شما بیمناکم.  «۵۹» </span><span class="trans" rel="7_60">بزرگان قوم او گفتند: ما تو را در ضلالتی آشکار می‌بینیم.  «۶۰» </span><span class="trans" rel="7_61">گفت: ای قوم!در من ضلالت نیست بلکه پیغمبری از جانب پروردگار جهانیانم.  «۶۱» </span><span class="trans" rel="7_62">که پیغامهای پروردگار خویش را به شما می‌رسانم، شما را نصیحت می‌کنم و از خدا چیزها می‌دانم که شما نمی‌دانید.  «۶۲» </span><span class="trans" rel="7_63">مگر در شگفتید از اینکه مردی از خودتان را از ناحیه پروردگارتان تذکری آمده باشد تا شما را بیم دهد؟ و در نتیجه مردمی پرهیزکار شده، شاید بدین وسیله رحمت ببینید.  «۶۳» </span><span class="trans" rel="7_64">قوم نوح او را تکذیب کرده و او را با کسانی که همراهش بودند که در کشتی نشانده نجاتش دادیم، <code class="page" rel="8,218"/> و کسانی که آیات ما را تکذیب کرده بودند غرق کردیم، چه آنان گروهی کوردل بودند «۶۴» </span></p>           <h3>بیان آیات</h3> <h3> <span class="title" rel="7_59 7_61 7_63 7_60 7_62 7_64">بیان آیات مربوط به گفتگوی نوح علیه السلام با قوم خود و نجات یافتن او و غرق گشتن مکذبین آیات الهی</span> </h3> <p> این آیات با ذکر داستان نوح (ع) و اینکه چگونه مردم را به توحید و ترک شرک دعوت می‌نمود، و قومش او را انکار نموده، بر شرک خود اصرار می‌ورزیدند و اینکه چگونه خداوند طوفان را بر ایشان مسلط نمود و همه را تا به آخر هلاک ساخت و نوح و گروندگان به وی را نجات داد، تعقیب و دنباله آیات قبلی است که آن نیز راجع به دعوت به توحید و نهی از شرک به خدای سبحان و تکذیب آیات او بود، و به منظور تکمیل همین بیان، داستان عده دیگری از انبیاء از قبیل هود، صالح، شعیب، لوط و موسی (ع) را نیز ذکر می‌فرماید. </p> <p> <span class="aya" rel="7_59" data-words="1-5">لقد أرسلنا نوحا إلی قومه...</span> نخست داستان نوح را ذکر فرموده، چون نوح (ع) اولین پیغمبری است که تفصیل نهضت او در قرآن ذکر شده، و به زودی در تفسیر سوره هود تفصیل داستان آن جناب خواهد آمد-ان شاء اللَّه-. </p> <p><span class="phrase">لام در کلمه <em rel="fa_7_59_1-1" data-sentence="12:94">لقد</em> برای قسم است، و به منظور تاکید مطلب آورده شده، چون روی سخن با مشرکین بوده که منکر نبوت هستند.</span> </p> <p> <span class="aya" rel="7_59" data-words="6-15">فقال یا قوم اعبدوا الله ما لکم من إله غیره</span> -نوح (ع) بخاطر اینکه به مردم بفهماند که او خیرخواه آنان است و می‌خواهد مراتب دلسوزی خود را نسبت به آنان برساند می‌گوید: <span class="aya" rel="7_59" data-words="7-8">یا قوم</span> : ای قوم من ، آن گاه اولین پیشنهادی که به آنان می‌کند این است که بیایید به دین توحید بگرایید، سپس با جمله‌ <span class="aya" rel="7_59" data-words="16-21">إنی أخاف علیکم عذاب یوم عظیم</span> آنان را انذار نموده، تهدید می‌کند. و چون مقصودش از این عذاب، عذاب روز قیامت است، پس در حقیقت در این دو جمله دو تا از اصول دین را که همان توحید و معاد است به آنان گوشزد نموده، بعدا در جمله‌ <span class="aya" rel="7_61" data-words="2-12">یا قوم لیس بی ضلالة و لکنی رسول من رب العالمین</span> به اصل سوم از اصول دین یعنی مساله نبوت اشاره می‌نماید. علاوه بر اینکه در همان دعوت به دو اصل اولی نیز اشاره به مساله نبوت هست، برای اینکه دعوت به یک نوع عبادت، انذار از یک نوع عذابی است که قومش هیچگونه اطلاعی از آن نداشته‌اند، و معلوم است که دارنده چنین دعوت‌هایی جز پیغمبری نمی‌تواند باشد. </p> <p>از جمله‌ <span class="aya" rel="7_63" data-words="1-12">أ و عجبتم أن جاءکم ذکر من ربکم علی رجل منکم لینذرکم</span> هم بر<code class="page" rel="8,219"/> می‌آید که قومش از شنیدن همان دو مطلب به مساله نبوت که اصل سومی است، نیز منتقل شده‌اند، چون می‌فرماید: از شنیدن آن دو دعوت بلکه از شنیدن اولین دعوت او نسبت به رسالت وی تعجب کرده‌اند. </p> <p><code class="aya" rel="7_60"/> <span class="aya" rel="7_60" data-words="1-9">قال الملأ من قومه إنا لنراک فی ضلال مبین</span> <span class="phrase">کلمه <em rel="fa_7_60_2-2" data-sentence="5:583">ملأ</em> به معنای اشراف و بزرگان قوم است، و این طبقه از افراد اجتماع را از این نظر ملأ گفته‌اند که هیبت آنان دل‌ها، و زینت و جمال‌شان چشم‌ها را پر می‌کند، و اگر با این تاکید شدید نسبت ضلالت به او داده‌اند، برای این است که این طبقه هرگز توقع نداشتند که یک نفر پیدا شود و بر بت‌پرستی آنان اعتراض نموده، صریحا پیشنهاد ترک خدایان‌شان را کند و از این عمل انذارشان نماید، لذا وقتی با چنین کسی مواجه شده‌اند تعجب نموده، او را با تاکید هر چه تمامتر گمراه خوانده‌اند، این هم که گفته‌اند: ما به یقین تو را گمراه می‌بینیم، مقصود از  <em>دیدن</em> حکم کردن است، یعنی به نظر چنین می‌رسد که تو سخت گمراهی.</span> </p> <p><code class="aya" rel="7_61"/> <span class="aya" rel="7_61" data-words="1-6">قال یا قوم لیس بی ضلالة...</span> نوح (ع) در جواب آنان گمراهی را از خود نفی نموده و در جمله‌ <span class="aya" rel="7_61" data-words="7-12">و لکنی رسول من رب العالمین</span> خود را پیغمبری مبعوث از طرف خدای سبحان معرفی می‌کند، و اگر خدا را به وصف‌ <span class="aya" rel="7_61" data-words="11-12">رب العالمین</span> ستوده، برای این است که نزاع بر سرربوبیت بوده، آنان به غیر از خدا برای هر شانی از شؤون عالم مانند آسمان و زمین و انسان و غیر آن ارباب دیگری داشتند، و آن جناب با ذکر این وصف ربوبیت را منحصر به خدای تعالی نمود، و در این جواب هیچ گونه تاکیدی به کار نبرد-تا بفهماند مطلب یعنی رسالت وی و گمراه نبودنش آن قدر روشن است که هیچ احتیاجی به قسم یا تاکید دیگری ندارد. </p> <p><code class="aya" rel="7_62"/> <span class="aya" rel="7_62" data-words="1-13">أبلغکم رسالات ربی و أنصح لکم و أعلم من الله ما لا تعلمون</span> در این چند جمله اوصاف خود را می‌شمارد، نخست می‌فرماید: من از آنجایی که رسولی از ناحیه پروردگار هستم، به مقتضای رسالتم پیام‌هایی را به شما می‌رسانم، و رسالت و پیغام را به صیغه جمع ذکر کرد تا بفهماند که او تنها مبعوث به توحید و معاد نشده، بلکه احکام بسیار دیگری نیز آورده، چون نوح (ع) از پیغمبران اولی العزم و صاحب کتاب و شریعت بوده است. </p> <p>سپس می‌فرماید: من خیرخواه شمایم، و با شما نصیحت‌هایی دارم که شما را به خداوند و اطاعت او نزدیک و از استنکاف از پرستش او دور می‌سازد. آن گاه می‌فرماید: و من چیزهایی می‌دانم که شما نمی‌دانید، و مقصودش از آن چیزها معارفی است که خداوند از سنن<code class="page" rel="8,220"/> جاری در عالم و از آغاز و انجام عالم به وی آموخته است، مانند وقایع قیامت، جزئیات مساله ثواب و عقاب، اطاعت و معصیت بندگان، رضا و غضب و نعمت و عذابش. </p> <p>پس اینکه بعضی گفته‌اند: دو جمله‌ <span class="aya" rel="7_62" data-words="1-1">أبلغکم...</span> و <span class="aya" rel="7_62" data-words="5-6">أنصح لکم</span> دو صفت و جمله  اعلم... حال از فاعل‌ <span class="aya" rel="7_62" data-words="5-6">أنصح لکم</span> است، صحیح نیست، بلکه همانطوری که گفتیم این سه جمله هر کدام برای غرض خاصی ذکر شده‌اند. </p> <p><code class="aya" rel="7_63"/> <span class="aya" rel="7_63" data-words="1-8">أ و عجبتم أن جاءکم ذکر من ربکم...</span> <span class="phrase">این جمله استفهامی است انکاری که می‌فهماند تعجب آنان از ادعای رسالت و دعوت به دین حق بی‌جا و بی‌مورد بوده، و مقصود از <em rel="fa_7_63_5-5" data-sentence="117:53">ذکر</em> همان معارف حق او است که بشر را به یاد خدا می‌اندازد.</span> و <span class="phrase">کلمه <em rel="fa_7_63_6-7" data-sentence="5:35">من ربکم</em> متعلق است به <em>کائن</em> تقدیری.</span> </p> <p> <span class="aya" rel="7_63" data-words="12-17">لینذرکم و لتتقوا و لعلکم ترحمون</span> <span class="phrase">-این سه جمله متعلق است به جمله <em rel="fa_7_63_4-4" data-sentence="31:284">جاءکم</em> و معنای آن این است که: این ذکر (دین) به این جهت برای شما فرستاده شده تا رسول، شما را انذار نموده، به این وسیله وظیفه خود را ادا نماید، و شما نیز از خدا بترسید، تا در نتیجه رحمت الهی شامل حالتان شود، چون تنها تقوا و ترس از خدا آدمی را نجات نمی‌دهد، بلکه باید رحمت الهی هم دستگیر بشود.</span> </p> <p>این سه جمله از کلام نوح (ع)، مشتمل است بر اجمالی از معارف عالی الهی. </p> <p><code class="aya" rel="7_64"/> <span class="aya" rel="7_64" data-words="1-7">فکذبوه فأنجیناه و الذین معه فی الفلک...</span> <span class="phrase">بنا به گفته راغب لفظ <em rel="fa_7_64_7-7" data-sentence="21:286">فلک</em> که به معنای کشتی است هم در یک کشتی استعمال می‌شود، و هم در کشتی‌های زیاد<span class="footnote" rel="1" title="مفردات راغب، ماده فلک">*</span>، و به گفته صحاح اللغة هم معامله مذکر با آن می‌شود و هم مؤنث<span class="footnote" rel="2" title="صحاح اللغة ج ۴ ص ۱۶۰ ماده فصل الفاء">*</span>.</span> و <span class="phrase">دو کلمه‌ <span class="aya" rel="7_64" data-words="15-16">قوما عمین</span> یکی وصف است و دیگری موصوف، و <em rel="fa_7_64_16-16" data-sentence="103:319">عمین</em> جمع  <em rel="fa_7_64_16-16" data-sentence="166:301">عمی</em> بر وزن <em>خشن</em> ، صفتی است مشبه از ماده <em>عمی، یعمی</em> فرق <em rel="fa_7_64_16-16" data-sentence="290:221">عمی</em> با <em rel="fa_7_64_16-16" data-sentence="350:204">اعمی</em>  بطوری که گفته‌اند این است که عمی تنها کسی را می‌گویند که بصیرت نداشته باشد، و اعمی به کسی اطلاق می‌شود که بصر (چشم) نداشته باشد<span class="footnote" rel="3" title="مفردات راغب ص ۳۴۸ ماده عمی">*</span>.</span> </p> 
