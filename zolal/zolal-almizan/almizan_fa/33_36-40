<h3 class="ayas">سوره الأحزاب آیه‌های ۳۶ تا ۴۰</h3><code class="section" rel="33_36-40"/><h3>ترجمه آیات</h3> <p> <span class="trans" rel="33_36">هیچ مرد مؤمن و زن مؤمن را سزاوار نیست که وقتی خدا و رسولش امری را صادر فرمودند، باز هم در امور خود، خود را صاحب اختیار بدانند، و هر کس خدا و رسولش را نافرمانی کند، به ضلالتی آشکار گمراه شده است.  «۳۶» </span><span class="trans" rel="33_37">به یاد آور که به آن کس که خدا به او نعمت داد، و تو نیز به او احسان کردی گفتی: همسرت را بر<code class="page" rel="16,480"/> خلاف میلت نگه دار، و از خدا بترس،  (با اینکه تو از پیش می‌دانستی، که سر انجام و بر حسب تقدیر الهی او همسرش را طلاق می‌دهد و تو باید آن را بگیری) تو آنچه در دل داشتی، و می‌دانستی خدا بالآخره آشکارش خواهد کرد، از ترس مردم پنهان کردی، و خدا سزاوارتر است به اینکه از او بترسی، پس همین که زید بهره خود از آن زن گرفت، و طلاقش داد، ما او را به همسری تو در آوردیم، تا دیگر مؤمنان نسبت به همسر پسر خوانده‌های خود وقتی مطلقه می‌شوند دچار زحمت نشوند، و آن را حرام نپندارند، و امر خدا سرانجام شدنی است.  «۳۷» </span><span class="trans" rel="33_38">بر پیغمبر اسلام هیچ حرجی در خصوص عملی که خدا بر شخص او واجب کرده نیست، این سنتی است از خدا که در امت‌های قبل نیز جاری بوده، و امر خدا اندازه دار و سنجیده است.  «۳۸» </span><span class="trans" rel="33_39">کسانی که رسالتهای خدا را ابلاغ می‌کنند، و از او می‌ترسند، و از احدی به جز خدا نمی‌ترسند، و خدا برای حسابرسی کافی است.  «۳۹» </span><span class="trans" rel="33_40">محمد پدر احدی از مردان فعلی شما نیست، بلکه فرستاده خدا و خاتم پیغمبران است، و خدا به هر چیزی دانا است.  «۴۰» </span></p>       <h3>بیان آیات‌ <span class="title" rel="33_36">توضیح معنای آیه‌ <span class="aya" rel="33_36" data-words="1-13">و ما کان لمؤمن و لا مؤمنة إذا قضی الله و رسوله أمرا...</span> و بیان مراد از قضای خدا و رسول (صلی اللَّه علیه و آله و سلم) در این آیه </span> </h3> <p> این آیات یعنی آیه‌ <span class="aya" rel="33_37" data-words="1-7">و إذ تقول للذی أنعم الله علیه</span> -تا آیه- <span class="aya" rel="33_40" data-words="15-20">و کان الله بکل شیء علیما</span> در باره داستان ازدواج رسول خدا (ص) با همسر زید است همان زیدی که رسول خدا (ص) او را به عنوان فرزند خود پذیرفته بود، و بعید نیست که آیه اولی هم که می‌فرماید: <span class="aya" rel="33_36" data-words="1-7">و ما کان لمؤمن و لا مؤمنة...</span> از باب مقدمه و توطئه برای آیات بعدش باشد. </p> <p> <span class="aya" rel="33_36" data-words="1-19">و ما کان لمؤمن و لا مؤمنة إذا قضی الله و رسوله أمرا أن یکون لهم الخیرة من أمرهم...</span> سیاق، شهادت می‌دهد بر اینکه مراد از قضاء، قضاء تشریعی، و گذراندن قانون است، نه قضاء تکوینی، پس مراد از قضای خدا، حکم شرعی او است که در هر مساله‌ای که مربوط به اعمال بندگان است مقرر داشته، و بدان وسیله در شؤونات آنان دخل و تصرف می‌نماید، و البته این احکام را به وسیله یکی از فرستادگان خود بیان می‌کند. </p> <p>و اما قضای رسول او، به معنای دومی از قضاء است، و آن عبارت است از اینکه رسول او به خاطر ولایتی که خدا برایش قرار داده، در شانی از شؤون بندگان، دخل و تصرف کند، <code class="page" rel="16,481"/> هم چنان که امثال آیه‌ <span class="aya" rel="33_6" data-words="1-5">النبی أولی بالمؤمنین من أنفسهم</span> از این ولایت که خدا برای رسول گرامی اسلام قرار داده خبر می‌دهد. </p> <p>و به حکم آیه مذکور، قضای رسول خدا (ص) قضای خدا نیز هست، چون خدا قرار دهنده ولایت برای رسول خویش است، و او است که امر رسول را در بندگانش نافذ کرده. </p> <p>و سیاق جمله‌ <span class="aya" rel="33_36" data-words="8-13">إذا قضی الله و رسوله أمرا</span>، از آنجایی که یک مساله را هم مورد قضای خدا دانسته و هم مورد قضای رسول خدا (ص)، شهادت می‌دهد بر اینکه مراد از قضاء، تصرف در شانی از شؤون مردم است، نه جعل حکم تشریعی که مختص به خدای تعالی است،  (آری رسول خدا (ص) جاعل و قانونگذار قوانین دین نیست، این شان مختص به خدا است، و رسول او، تنها بیان کننده وحی او است، پس معلوم شد که مراد از قضای رسول، تصرف در شؤون مردم است). </p> <p> <span class="aya" rel="33_36" data-words="1-7">و ما کان لمؤمن و لا مؤمنة</span> -یعنی صحیح و سزاوار نیست از مؤمنین و مؤمنات، و چنین حقی ندارند، که در کار خود اختیار داشته باشند که هر کاری خواستند بکنند و جمله <span class="aya" rel="33_36" data-words="8-13">إذا قضی الله و رسوله أمرا</span> ظرف است، برای اینکه فرمود اختیار ندارند، یعنی در موردی اختیار ندارند، که خدا و رسول در آن مورد امری و دستوری داشته باشند. </p> <p>و ضمیر جمع در جمله‌ <span class="aya" rel="33_36" data-words="16-19">لهم الخیرة من أمرهم</span>، به مؤمن و مؤمنه بر می‌گردد، و مراد از آن دو کلمه، همه مؤمنین و مؤمنات هستند، چون در سیاق نفی قرار گرفته‌اند، و اگر نفرمود:  ان یکون لهم الخیرة فیه <em>، بلکه کلمه</em> من امرهم را اضافه کرد با اینکه قبلا کلمه <em>امرا</em>  را آورده بود، و حاجتی به ذکر دومی نبود، برای این است که بفهماند منشا توهم اینکه اختیار دارند، این است که امر، امر ایشان، و کار، کار ایشان است، و این توهم را رد نموده می‌فرماید: با اینکه کار، کار خود ایشان است، در عین حال اختیاری در آن ندارند. </p> <p>و معنای آیه این است: احدی از مؤمنین و مؤمنات حق ندارند در جایی که خدا و رسول او درکاری از کارهای ایشان دخالت می‌کنند، خود ایشان باز خود را صاحب اختیار بدانند، و فکر کنند که آخر کار مال ماست، و منسوب به ما، و امری از امور زندگی ماست، چرا اختیار نداشته باشیم؟ آن وقت چیزی را اختیار کنند، که مخالف اختیار و حکم خدا و رسول او باشد، بلکه بر همه آنان واجب است پیرو خواست خدا و رسول باشند، و از خواست خود صرفنظر کنند. </p> <p>و این آیه شریفه هر چند عمومیت دارد، و همه مواردی را که خدا و رسول حکمی<code class="page" rel="16,482"/> بر خلاف خواسته مردم دارند شامل می‌شود، اما به خاطر اینکه در سیاق آیات بعدی قرار دارد، که داستان ازدواج رسول خدا (ص) با همسر پسر خوانده‌اش زید را بیان می‌کند، می‌توان گفت به منزله مقدمه برای بیان همین داستان است، و می‌خواهد به کسانی که به آن جناب اعتراض و سرزنش می‌کردند، که داستانش در بحث روایتی این فصل خواهد آمد، پاسخ دهد، که این مساله ربطی به شما ندارد، و شما نمی‌توانید در آنچه خدا و رسول حکم می‌کند مداخله کنید. </p> <h3> <span class="title" rel="33_37">توضیح آیه: <span class="aya" rel="33_37" data-words="1-10">و إذ تقول للذی أنعم الله علیه و أنعمت علیه...</span> که راجع به ازدواج پیامبر (صلی اللَّه علیه و آله و سلم) با همسر پسر خوانده‌اش می‌باشد. و اشاره به اشتباه مفسرین در این باره</span> </h3> <p> <code class="aya" rel="33_37"/> <span class="aya" rel="33_37" data-words="1-16">و إذ تقول للذی أنعم الله علیه و أنعمت علیه أمسک علیک زوجک و اتق الله</span>... <span class="aya" rel="33_37" data-words="51-55">و کان أمر الله مفعولا</span> این کسی که خدا و رسول او به وی انعام کرده‌اند، زید بن حارثه است، که قبلا برده رسول خدا (ص) بود، سپس آن جناب آزادش کرد و او را فرزند خود گرفت، و این یک انعامی بود که رسول خدا (ص) به وی کرد، انعام دیگرش این بود که دختر عمه خود-زینب دختر جحش-را همسر او کرد، حالا آمده نزد رسول خدا مشورت می‌کند، که اگر صلاح بدانید من او را طلاق دهم، رسول خدا (ص) او را از این کار نهی می‌کند، ولی سرانجام زید همسرش را طلاق داد، و رسول خدا (ص) با او ازدواج کرد، و این آیه در بیان این قصه نازل شد. </p> <p>بنا بر این، منظور از <span class="aya" rel="33_37" data-words="5-7">أنعم الله علیه</span> نعمت هدایت است که خدا به زید ارزانی داشت، و او را که یک مشرک زاده بود، به سوی ایمان هدایت نمود، و نیز محبت او را در دل پیامبرش افکند، و منظور از جمله‌ <span class="aya" rel="33_37" data-words="9-10">أنعمت علیه</span> احسانی است که پیغمبر به وی کرد، و او را که برده‌ای بود، آزاد ساخت، و به فرزندی خود پذیرفت، و جمله‌ <span class="aya" rel="33_37" data-words="11-16">أمسک علیک زوجک و اتق الله</span> کنایه است از اینکه همسرت را طلاق مده، و این کنایه خالی از این اشاره نیست، که زید اصرار داشته او را طلاق دهد. </p> <p> <span class="aya" rel="33_37" data-words="17-23">و تخفی فی نفسک ما الله مبدیه</span> -یعنی تو در دلت مطلبی را پنهان می‌کنی که خدا ظاهر کننده آن است‌ <span class="aya" rel="33_37" data-words="24-31">و تخشی الناس و الله أحق أن تخشاه</span> از ذیل آیات یعنی جمله‌ <span class="aya" rel="33_39" data-words="1-12">الذین یبلغون رسالات الله و یخشونه و لا یخشون أحدا إلا الله</span>، بر می‌آید که ترس از مردم در جمله مورد بحث، این نبوده که آن جناب از جان خود می‌ترسیده، بلکه ترسش راجع به خدا و مربوط به دین او بوده، و می‌ترسید مردم به خاطر ازدواجش با همسر زید او را سرزنش کنند، و این ترس را در دل پنهان می‌داشته، چون می‌ترسیده اگر اظهارش کند، مردم او را سرزنش کنند، و بیماردلان هو و جنجال به راه بیندازند، که چرا همسر پسرت را گرفته‌ای، و در نتیجه ایمان<code class="page" rel="16,483"/> عوام مردم هم سست شود، و این ترس به طوری که ملاحظه می‌کنید ترس مشروعی بوده، نه مذموم، چون در حقیقت ترس برای خدای سبحان بوده است. جمله‌ <span class="aya" rel="33_37" data-words="24-31">و تخشی الناس و الله أحق أن تخشاه</span> هم که ظاهرش نوعی عتاب است، که از مردم می‌ترسی؟ با اینکه خدا سزاوارتر است به اینکه از او بترسی در حقیقت، و بر خلاف ظاهرش، عتاب از یک نوع ترس از خدا است، و این ترس از خدا از طریق مردم است، می‌خواهد آن جناب را از این صورت ترس از خدا نهی نموده و به صورتی دیگر هدایت کند، و آن این است که در ترس از خدا مردم را دخالت مده، مستقیما از خدا بترس، و آنچه در دل پنهان کرده‌ای، که همان ترس باشد، از مردم پنهان مکن، چون خدا آن را آشکار می‌کند. </p> <h3> <span class="title" rel="33_37">بیان اینکه جمله‌ <span class="aya" rel="33_37" data-words="24-31">و تخشی الناس و الله أحق أن تخشاه</span> متضمن تایید و انتصار آن جناب است</span> </h3> <p> و این خود شاهد خوبی است بر اینکه خدای تعالی بر پیامبر خود واجب کرده بوده که باید با همسر زید، پسر خوانده‌اش ازدواج کند، تا به این وسیله همه بفهمند که همسر پسر خوانده محرم انسان نیست، و سایر مسلمانان نیز می‌توانند با همسر پسر خوانده‌هایشان ازدواج کنند، رسول خدا (ص) این معنا را در دل پنهان می‌داشت، چون از اثر سوء آن در مردم می‌ترسید، خدای تعالی با این عتاب او را امنیت داد، نظیر امنیتی که در آیه <span class="aya" rel="5_67" data-words="1-9">یا أیها الرسول بلغ ما أنزل إلیک من ربک</span>... <span class="aya" rel="5_67" data-words="17-21">و الله یعصمک من الناس</span><span class="footnote" rel="1" title="سوره مائده، آیه ۶۷">*</span> داد. </p> <p>پس ظاهر عتابی که از جمله‌ <span class="aya" rel="33_37" data-words="24-31">و تخشی الناس و الله أحق أن تخشاه</span> استفاده می‌شود، این است که می‌خواهد آن جناب را نصرت و تایید کند تا جبران طعن طاعنان بیمار دل را بکند، نظیر آنچه در تفسیر آیه‌ <span class="aya" rel="9_43" data-words="1-14">عفا الله عنک لم أذنت لهم حتی یتبین لک الذین صدقوا و تعلم الکاذبین</span><span class="footnote" rel="2" title="سوره توبه، آیه ۴۳">*</span> گذشت. </p> <p>یکی از ادله‌ای که دلالت دارد بر اینکه منظور از آیه مورد بحث تایید و انتصار آن جناب است، که به صورت عتاب آمده، این است که بعد از آن جمله فرموده: <span class="aya" rel="33_37" data-words="32-37">فلما قضی زید منها وطرا زوجناکها</span> -همین که زید از همسرش صرفنظر کرد، ما او را به ازدواج تو در می‌آوریم ، و از این تعبیر به خوبی پیداست که گویی ازدواج با زینب از اراده و اختیار رسول خدا (ص) خارج بوده، و خدا اینکار را کرده، دلیل دومش جمله <span class="aya" rel="33_37" data-words="51-55">و کان أمر الله مفعولا</span> -کارهای خدا انجام شدنی است می‌باشد، که باز داستان ازدواج را کار خدا دانسته. </p> <p>     <code class="page" rel="16,484"/> پس جمله‌ <span class="aya" rel="33_37" data-words="32-37">فلما قضی زید منها وطرا زوجناکها</span> نتیجه‌گیری از مطالب قبل است، که می‌فرمود: <span class="aya" rel="33_37" data-words="17-23">و تخفی فی نفسک ما الله مبدیه</span>،  (و حاصل مجموع آن دو این است که چنانچه قبلا گفتیم، خدا آنچه را تو پنهان کرده‌ای آشکار می‌سازد، پس به زودی بعد از آنکه زید او را طلاق داد به ازدواج تو در می‌آوریم . و تعبیر قضای وطر، کنایه است از بهره‌مندی از وی، و هم‌خوابگی با او، و جمله <span class="aya" rel="33_37" data-words="38-50">لکی لا یکون علی المؤمنین حرج فی أزواج أدعیائهم إذا قضوا منهن وطرا</span> تعلیل ازدواج مورد بحث، و بیان مصلحت این حکم است، می‌فرماید: اینکه ما زینب را به ازدواج تو در می‌آوریم، و این عمل را حلال و جایز کردیم، علتش این است که خواستیم مؤمنین در خصوص ازدواج با همسران پسر خوانده‌هایشان، بعد از آنکه بهره خود را گرفتند، در فشار نباشند، آنها نیز می‌توانند با همسران پسر خوانده خود ازدواج کنند. </p> <p>از اینجا روشن می‌شود که آنچه رسول خدا (ص) در دل پنهان می‌داشته همین حکم بوده، و معلوم می‌شود این عمل قبلا برای آن جناب واجب شده بود، نه اینکه رسول خدا (ص) آن طوری که بعضی<span class="footnote" rel="1" title="تفسیر کشاف، ج ۳، ص ۵۴۱">*</span> از مفسرین گفته‌اند عاشق زینب شده باشد، و عشق خود را پنهان کرده باشد، بلکه وجوب این عمل را پنهان می‌کرده. </p> <p>مفسرین در اثر این اشتباه به حیص و بیص افتاده و در مقام توجیه عشق رسول خدا  (ص) بر آمده‌اند، که او هم بشر بوده، و عشق هم یک حالت جبلی و فطری است، که هیچ بشری از آن مستثنی نیست، غافل از اینکه اولا با این توجیه نیروی تربیت الهی را از نیروی جبلت و طبیعت بشری کمتر دانسته‌اند، و حال آنکه نیروی تربیت الهی قاهر بر هر نیروی دیگر است، و ثانیا در چنین فرضی دیگر معنا ندارد که آن جناب را عتاب کند، که چرا عشق خودت را پنهان کرده‌ای، چون معنایش این می‌شود که تو باید عشق خود را نسبت به زن مردم اظهار می‌کردی، و چرا نکردی؟ و رسوایی این حرف از آفتاب روشن‌تر است، چون از یک فرد عادی پسندیده نیست که دنبال ناموس مردم حرفی بزند، و به یاد آنان باشد، و برای بچنگ آوردن آنان تثبیت کند، تا چه رسد به خاتم انبیاء ( ص). </p> <p><code class="aya" rel="33_38"/> <span class="aya" rel="33_38" data-words="1-10">ما کان علی النبی من حرج فیما فرض الله له</span>... <span class="phrase"><span class="aya" rel="33_38" data-words="23-23">مقدورا</span> کلمه <em rel="fa_33_38_8-8" data-sentence="68:504">فرض</em> به معنای تعیین و سهم دادن است، وقتی می‌گویند: فلانی فلان مقدار   <code class="page" rel="16,485"/> را برای فلان کس فرض کرده، یعنی معین کرده و سهم داده، بعضی<span class="footnote" rel="1" title="مجمع البیان، ج ۸، ص ۳۶۱">*</span> از علماء گفته‌اند: کلمه فرض، در خصوص آیه مورد بحث، به معنای اباحه و تجویز است، و کلمه <em>حرج</em> به معنای به زحمت افتادن و در تنگنا بودن است، و مراد از اینکه فرمود: پیغمبر در تنگنا نیست، نفی علت تنگنایی است، و آن علت عبارت است از منع خدا از انجام آنچه برایش معین شده.</span> </p> <p>و معنای این آیه این است که پیغمبر در آنچه خدا برایش معین کرده، و یا برایش اباحه نمود، در منع نیست، تا در تنگنا قرار گیرد. </p> <p><span class="phrase">کلمه <em rel="fa_33_38_11-11" data-sentence="5:504">سنة</em> در جمله‌ <span class="aya" rel="33_38" data-words="11-17">سنة الله فی الذین خلوا من قبل</span> اسمی است که در جای مصدر به کار رفته، و در نتیجه مفعول مطلقی است برای فعل مقدر، و تقدیر آن چنین است:  سن اللَّه ذلک سنة ، و مراد از <span class="aya" rel="33_38" data-words="14-17">الذین خلوا من قبل</span> انبیای گذشته، و رسولان قبل از آن جناب است، به قرینه اینکه بعدش می‌فرماید: <span class="aya" rel="33_39" data-words="1-4">الذین یبلغون رسالات الله</span> -همان گذشتگانی که رسالتهای خدا را ابلاغ می‌کردند .</span> </p> <p> <span class="aya" rel="33_38" data-words="18-23">و کان أمر الله قدرا مقدورا</span> -یعنی خدا از ناحیه خود برای هر فردی چیزی را که سازگار حال اوست مقدر می‌کند، و انبیاء هم از آنچه خدا برایشان مقدر کرده استثناء نشده، و ممنوع نگشته‌اند، همان چیزهایی که برای سایر مردم مباح است، برای ایشان نیز مباح است، بدون اینکه رسول خدا (ص) از پاره‌ای از آن مقدرات ممنوع و محروم باشد. </p> <p><code class="aya" rel="33_39"/> <span class="aya" rel="33_39" data-words="1-12">الذین یبلغون رسالات الله و یخشونه و لا یخشون أحدا إلا الله...</span> <span class="phrase">کلمه <em>الذین</em> بیانگر موصول قبلی، یعنی‌ <span class="aya" rel="33_38" data-words="14-17">الذین خلوا من قبل</span> است، و کلمه  <em rel="fa_33_37_25-25" data-sentence="132:303">خشیة</em> به معنای تاثر مخصوصی در قلب است، که از برخورد با ناملایمات دست می‌دهد، و ای بسا به آن چیزی هم که سبب تاثر قلب می‌شود خشیت بگویند، مثلا بگویند: خشیت ان یفعل بی فلان کذا-می‌ترسیدم فلانی با من فلان کار را بکند و انبیاء از خدا می‌ترسند، نه از غیر خدا، برای اینکه در نظر آنان هیچ مؤثری در عالم نیست مگر خدا.</span> </p> <h3> <span class="title" rel="33_37"><span class="phrase">اشاره به فرقی بین <em>خوف</em> و <em rel="fa_33_37_25-25" data-sentence="33:90">خشیت</em> و اینکه خوف به انبیاء (علیهم السلام) نسبت داده می‌شود ولی خشیت از غیر خدا از آنان نفی شده</span></span> </h3> <p> و این کلمه غیر از کلمه <em>خوف</em> است، زیرا کلمه خوف به معنای توقع و احتمال دادن پیش آمد مکروهی است، ولی کلمه خشیت همان طور که گفتیم به معنای تاثر قلب از چنین احتمالی است، و خلاصه کلمه خشیت به معنای حالت و امری است قلبی، و کلمه خوف به معنای امری است عملی، و به همین جهت خوف را به انبیاء هم می‌توان نسبت داد،   <code class="page" rel="16,486"/> ولی خشیت از غیر خدا را نمی‌توان به ایشان نسبت داد، در قرآن هم می‌بینیم با اینکه خشیت از غیر خدا را از ایشان نفی کرده، نسبت خوف را به ایشان داده، مثلا از موسی (ع) نقل فرموده که گفت: <span class="aya" rel="26_21" data-words="1-4">ففررت منکم لما خفتکم</span><span class="footnote" rel="1" title="همین که از شما احتمال خطر احساس کردم پا به فرار گذاشتم سوره شعراء، آیه ۲۱">*</span> و در خصوص رسول خدا (ص) فرموده: <span class="aya" rel="8_58" data-words="1-6">و إما تخافن من قوم خیانة</span><span class="footnote" rel="2" title="هر گاه از قوم ترس خیانت داشتی سوره انفال، آیه ۵۸">*</span> البته این معنایی که برای دو کلمه خوف و خشیت گفتیم، معنای اصلی این دو کلمه است، و منافات ندارد که گاهی ببینیم با آن دو معامله مترادف کنند، و هر دو را به یک معنا استعمال نمایند. </p> <p>از آنچه گذشت روشن شد که خشیت بطور کلی از انبیاء نفی شده، هر چند که از ظاهر سیاق بر می‌آید که تنها در تبلیغ رسالت دچار خشیت از غیر خدا نمی‌شوند، علاوه بر اینکه تمام افعال انبیاء مانند اقوالشان، جنبه تبلیغ را دارد، و فعل آنان عینا مانند قولشان برای مردم حجت، و بیانگر وظائف خدایی است، پس اگر ظاهر سیاق می‌رساند که در مقام تبلیغ رسالت از غیر خدا خشیت ندارند، تمامی حرکات و سکنات و اقوال ایشان را شامل می‌شود. </p> <p> <span class="aya" rel="33_39" data-words="13-16">و کفی بالله حسیبا</span> <span class="phrase">- <em rel="fa_33_39_16-16" data-sentence="2:157">حسیبا</em> یعنی <em>محاسبا</em> خدا برای محاسب بودن و به حساب آوردن اعمال کوچک و بزرگ شما کافی است، پس واجب است که از او خشیت داشته باشید، و از غیر او دچار خشیت نشوید.</span> </p> <p><code class="aya" rel="33_40"/> <span class="aya" rel="33_40" data-words="1-14">ما کان محمد أبا أحد من رجالکم و لکن رسول الله و خاتم النبیین...</span> شکی نیست در اینکه آیه شریفه در این مقام است که اعتراضی را که مردم به رسول خدا (ص) کردند که چرا همسر پسر خوانده‌اش را گرفت؟ جواب گوید، و حاصل آن این است که رسول گرامی ما پدر هیچ یک از مردان موجود و فعلی شما نیست، تا ازدواجش با همسر یکی از شما، ازدواج با همسر پسرش باشد، و بنا بر این خطاب در <span class="aya" rel="33_40" data-words="6-7">من رجالکم</span> به مردم موجود در زمان نزول آیه است، و مراد از رجال، مقابل زنان و فرزندان است، و نفی پدری، نفی تکوینی است، یعنی هیچ یک از مردان شما از صلب او متولد نشده‌اند، نه نفی تشریعی، و جمله مورد بحث، هیچ بویی از تشریع ندارد. </p> <p>و معنایش این است که محمد پدر احدی از این مردان که همان مردان شما باشند نیست، تا آنکه ازدواجش با همسر یکی از آنان، بعد از جدایی، ازدواج با همسر فرزندش باشد، و زید بن حارثه هم یکی از همین مردان شماست، پس ازدواج رسول خدا (ص)     <code class="page" rel="16,487"/> با همسر او، بعد از آنکه همسر خود را طلاق داد، ازدواج با همسر پسرش نمی‌باشد، و اما اینکه آن جناب وی را پسر خود خواند، صرف خواندن بوده، و هیچ اثری از آثار پدر و فرزندی بر آن مترتب نمی‌شود، چون خدا پسر خوانده‌های شما را فرزند شما نمی‌داند. </p> <p>و اما قاسم، طیب، طاهر، و ابراهیم چهار پسری که خدا به آن جناب داد-البته اگر به قول بعضی طیب و طاهر لقب قاسم نباشد-فرزندان حقیقی او بودند، لیکن قبل از رسیدن به حد بلوغ از دنیا رفتند، و کلمه رجال در حقشان صادق نیست، تا مورد نقض آیه واقع شوند، و همچنین حسن و حسین که دو فرزندان آن جناب بودند، آن دو نیز طفل بودند، و تا رسول خدا  (ص) در دنیا بود به حد رشد نرسیدند، و مشمول کلمه رجال واقع نشدند. </p> <p>از آنچه گذشت روشن شد که آیه شریفه هیچ اقتضاء ندارد بر اینکه آن جناب پدر قاسم، طیب، طاهر، و ابراهیم، و همچنین حسن، و حسین، نباشد، برای اینکه گفتیم آیه در خصوص رجال موجود در زمان نزول آیه و همه آن کسانی است که در آن روز صفت مردی را واجد بودند، و نامبردگان هیچ یک واجد این صفت نبودند. </p> <p> <span class="aya" rel="33_40" data-words="8-14">و لکن رسول الله و خاتم النبیین</span> <span class="phrase">-کلمه <em rel="fa_33_40_13-13" data-sentence="6:303">خاتم</em> -به فتحه تاء-به معنای هر چیزی است که با آن، چیزی را مهر کنند، مانند طابع، و قالب که به معنای چیزی است که با آن چیزی را طبع نموده، یا قالب زنند، و مراد از <span class="aya" rel="33_40" data-words="13-14">خاتم النبیین</span> بودن آن جناب، این است که نبوت با او ختم شده، و بعد از او دیگر نبوتی نخواهد بود.</span> </p> <p>در گذشته توجه فرمودید که معنای رسالت و نبوت چه بود، و گفتیم که: رسول عبارت از کسی است که حامل رسالتی از خدای تعالی به سوی مردم باشد، و نبی آن کسی است که حامل خبری از غیب باشد و آن غیب عبارت از دین و حقایق آن است، و لازمه این حرف این است که وقتی نبوتی بعد از رسول خدا (ص) نباشد، رسالتی هم نخواهد بود، چون رسالت، خود یکی از اخبار و انبای غیب است، وقتی بنا باشد انبای غیب منقطع شود، و دیگر نبوتی و نبیی نباشد، قهرا رسالتی هم نخواهد بود. </p> <p>از این جا روشن می‌شود که وقتی رسول خدا (ص) خاتم النبیین باشد، خاتم الرسل هم خواهد بود. </p> <p>و در این آیه اشاره به این حقیقت نیز هست که ارتباط آن جناب به شما مردم، ارتباط رسالت و نبوت است، و آنچه او می‌کند به امر خدای سبحان است. </p> <p> <span class="aya" rel="33_40" data-words="15-20">و کان الله بکل شیء علیما</span> -یعنی آنچه خدا برای شما بیان کرده، به علم خود<code class="page" rel="16,488"/> بیان کرده است. </p> <h3>بحث روایتی‌ <span class="title" rel="33_37 33_40 33_36 33_38 33_39"> (روایاتی پیرامون آیات مربوط به ازدواج پیامبر (صلی اللَّه علیه و آله و سلم) با همسر مطلقه زید بن حارثه) </span> </h3> <p> در الدر المنثور است که ابن جریر از ابن عباس روایت کرده که گفت: رسول خدا  (ص) زینب دختر جحش را برای زید بن حارثه خواستگاری کرد، و او قبول نمی‌کرد، و می‌گفت: حسب و نسب من آبرومندتر، و بهتر از حسب و نسب اوست، و این حرف را بر حسب طبیعت تندی که داشت با خشونت گفت: لذا آیه شریفه نازل شد که‌ <span class="aya" rel="33_36" data-words="1-7">و ما کان لمؤمن و لا مؤمنة...</span><span class="footnote" rel="1" title="الدر المنثور، ج ۵، ص ۲۰۰">*</span>. </p> <p>مؤلف: در این معنا روایاتی دیگر نیز هست. </p> <p>و در همان کتاب است که ابن ابی حاتم از ابن زید روایت کرده که گفت: این آیه در شان ام کلثوم، دختر عقبة بن ابی معیط نازل شده، وی اولین زنی بوده که در راه خدا مهاجرت کرد، و خود را به رسول خدا (ص) بخشید، و رسول خدا (ص) او را به زید بن حارثه تزویج کرد، و او و برادرش خشمناک شده، و ام کلثوم گفت ما خود رسول خدا (ص) را می‌خواستیم، او ما را به غلامش تزویج کرد، و آیه شریفه در پاسخ او نازل شد<span class="footnote" rel="2" title="الدر المنثور، ج ۵، ص ۲۰۱">*</span>. </p> <p>مؤلف: این دو روایت به تطبیق شبیه‌تر است تا به سبب نزول. </p> <p>و در عیون در باب مجلس حضرت رضا (ع) با مامون، و علمای ادیان آمده که امام در پاسخ سؤالات علی بن جهم، از آیاتی که در بدو نظر مخالف عصمت انبیاء است فرمود: اما محمد (ص)، و کلام خدای عز و جل در باره او که می‌فرماید <span class="aya" rel="33_37" data-words="17-31">و تخفی فی نفسک ما الله مبدیه و تخشی الناس و الله أحق أن تخشاه</span> با عصمت آن جناب منافات ندارد، برای اینکه از این آیه معلوم می‌شود که خداوند اسمای همسرانی که آن جناب با ایشان ازدواج می‌کند قبلا برایش نام برده، هم همسران در دنیایش را، و هم همسران در آخرتش را، و نیز فرموده که اینها مادران مؤمنین هستند و یکی از همسرانی که برایش نام برده بود، زنی بوده بنام زینب دختر جحش، و او در آن روزها همسر زید بن حارثه بود، و آن جناب این معنا را     <code class="page" rel="16,489"/> که وی (زینب) به زودی در ازدواجش در می‌آید، از مردم پنهان می‌کرد، تا کسی از منافقین نگوید: در باره زن مردم می‌گوید همسر من است، و جزو مادران مؤمنین است، و چون از جنجال منافقین می‌ترسید، این آیه به وی خاطر نشان کرد که: تو از مردم می‌ترسی، با اینکه خدا سزاوارتر است به اینکه از او بترسی، یعنی در دل از او بترسی...<span class="footnote" rel="1" title="عیون اخبار الرضا، ج ۱، ص ۱۹۴ باب ۱۴">*</span>. </p> <p>مؤلف: قریب به این مضمون نیز در همان کتاب از آن جناب، در پاسخ از سؤال مامون در خصوص عصمت انبیاء آمده<span class="footnote" rel="2" title="عیون اخبار الرضا، ج ۱، ص ۲۰۳، باب ۱۵">*</span>. </p> <p>و در مجمع البیان در ذیل جمله‌ <span class="aya" rel="33_37" data-words="17-23">و تخفی فی نفسک ما الله مبدیه</span> آمده که بعضی گفته‌اند: آنچه در دل پنهان می‌داشته، این بوده که خدا به وی اعلام کرده بود که زینب به زودی یکی از همسران او خواهد شد، و زید او را طلاق خواهد داد، پس وقتی زید نزدش آمد، و عرضه داشت: می‌خواهم زینب را طلاق گویم، حضرت به وی فرمود: همسرت را نگه دار، خدای سبحان در آیه شریفه به وی می‌فرماید: چرا گفتی همسرت را نگه دار، با اینکه به تو اعلام کرده بودم که او همسر تو خواهد بود؟، این معنا از علی بن الحسین (ع) نیز روایت شده<span class="footnote" rel="3" title="مجمع البیان، ج ۸، ص ۳۶۰">*</span>. </p> <p>و در الدر المنثور است که احمد، عبد بن حمید، بخاری، ترمذی، ابن منذر، حاکم، ابن مردویه، و بیهقی در سنن خود از انس روایت کرده‌اند، که گفت: زید بن حارثه نزد رسول خدا (ص) آمد، و از زینب همسرش شکایت کرد، رسول خدا (ص) مکرر به او فرمود: از خدا بترس و همسرت را داشته باش، دنبال این جریان این آیه نازل شد: <span class="aya" rel="33_37" data-words="17-23">و تخفی فی نفسک ما الله مبدیه</span>. </p> <p>انس آن گاه اضافه کرد: اگر رسول خدا (ص) چیزی از وحی خدا را حاشا و کتمان می‌کرد، جا داشت این آیه را کتمان کند،  (و چون نکرد باید بفهمیم هیچ یک از آیات خدا، و حتی یک کلمه از آنها را کتمان نکرد و ناگفته نگذاشت...<span class="footnote" rel="4" title="الدر المنثور، ج ۵، ص ۲۰۱">*</span>. </p> <p>مؤلف: این گونه روایات در مساله مورد بحث بسیار زیاد است، هر چند که بسیاری از آنها خالی از شبهه نیست، و در بعضی از آنها آمده که: رسول خدا (ص) در ازدواج با هیچ یک از همسرانش آن ولیمه‌ای که در ازدواج با زینب داد تهیه ندید،         <code class="page" rel="16,490"/> چون در ازدواج با زینب گوسفند کشت، و به مردم نان و گوشت داد، باز در آنها آمده که: زینب به سایر زنان رسول خدا (ص) فخر می‌فروخت، و به سه چیز می‌بالید، اول اینکه جد او و جد رسول خدا (ص) یکی بود، چون مادر زینب امیمه دختر عبد المطلب، عمه رسول خدا (ص) بود، دوم اینکه خدا وی را به ازدواج آن جناب در آورد، سوم اینکه خواستگاری وی جبرئیل بود<span class="footnote" rel="1" title="الدر المنثور، ج ۵، ص ۲۰۱-۲۰۲">*</span>. </p> <p>و در مجمع البیان در ذیل جمله‌ <span class="aya" rel="33_40" data-words="8-14">و لکن رسول الله و خاتم النبیین</span> گفته: روایت صحیح از جابر بن عبد اللَّه از رسول خدا (ص) رسیده، که فرمود: مثل من در بین انبیاء، مثل مردی است که خانه‌ای بسازد، و آن را تکمیل نموده و آرایش هم بدهد، ولی جای یک آجر را خالی بگذارد، که هر کس وارد آن خانه شود، آن جای آجر توی ذوقش بزند، و بگوید: همه جای این خانه خوب است، اما حیف که این جای آجر بد ترکیبش کرده، و من تا وقتی مبعوث نشده بودم، آن جای خالی در بنای نبوت بودم، همین که مبعوث شدم، بنای نبوت به تمام و کمال رسید، این روایت را بخاری و مسلم نیز در کتاب صحیح خود آورده‌اند<span class="footnote" rel="2" title="مجمع البیان، ج ۸، ص ۳۶۲">*</span>. </p> <p>مؤلف: این معنا را غیر آن دو، یعنی ترمذی، نسایی، احمد، و ابن مردویه، از غیر جابر، مانند ابی سعید، و ابی هریرة، نیز روایت کرده‌اند. </p> <p>و در الدر المنثور است که ابن الانباری، در کتاب <em>مصاحف</em> از ابی عبد الرحمن سلمی روایت کرده که گفت: من به حسن و حسین قرآن یاد می‌دادم،  (تا حفظ کنند) علی بن ابی طالب عبور کرد، و دید که من مشغول خواندن برای ایشانم، فرمود: برای آنان بخوان <span class="aya" rel="33_40" data-words="12-14">و خاتم النبیین</span> -به فتحه تاء<span class="footnote" rel="3" title="الدر المنثور، ج ۵، ص ۲۰۴">*</span>. </p> 
