<h3 class="ayas">سوره عبس آیه‌های ۱۷ تا ۴۲</h3><code class="section" rel="80_17-42"/><h3>ترجمه آیات</h3> <p> <span class="trans" rel="80_17">خدا بکشد انسان را که چقدر کفرانگر است.  «۱۷» </span><span class="trans" rel="80_18">مگر خدا او را از چه خلق کرده که به خود اجازه کفران می‌دهد.  «۱۸» </span><span class="trans" rel="80_19">مبدأ خلقتش نطفه‌ای بوده که بعدا او را در ذات و صفات و افعال تقدیر نمود.  «۱۹» </span><span class="trans" rel="80_20">و سپس راه سعادتش را آسان و فراهم کرد.  «۲۰» </span><span class="trans" rel="80_21">آن گاه دچار مرگ و سپس داخل قبرش ساخت.  «۲۱» </span><span class="trans" rel="80_22">و سپس هر وقت بخواهد دوباره زنده‌اش می‌کند. <code class="page" rel="20,335"/>  «۲۲» </span><span class="trans" rel="80_23">آیا انسانی که خلقت و تدبیر و هدایت و مردن و زنده شدنش به دست خدا است شکر او را به جای آورد؟ نه هرگز بلکه کفر و عصیان ورزید.  «۲۳» </span><span class="trans" rel="80_24">پس انسان باید به غذای خود بنگرد.  «۲۴» </span><span class="trans" rel="80_25">این ما بودیم که آب را به کیفیتی که انسانها خبر ندارند از آسمان فرستادیم.  «۲۵» </span><span class="trans" rel="80_26">و سپس زمین را باز به کیفیتی ناگفتنی و به وسیله دانه‌ها شکافتیم.  «۲۶» </span><span class="trans" rel="80_27">و در آن دانه‌ها رویاندیم.  «۲۷» </span><span class="trans" rel="80_28">و انگور و سبزیجاتی.  «۲۸» </span><span class="trans" rel="80_29">و زیتون و نخلی.  «۲۹» </span><span class="trans" rel="80_30">و باغهای پر درخت سر به هم کرده‌ای.  «۳۰» </span><span class="trans" rel="80_31">و میوه و چراگاه.  «۳۱» </span><span class="trans" rel="80_32">تا وسیله زندگی شما و حیوانات شما باشد.  «۳۲» </span><span class="trans" rel="80_33">پس وقتی آن صیحه شدید آسمانی بیاید.  «۳۳» </span><span class="trans" rel="80_34">و روزی رسد که هر کس از برادرش هم فرار می‌کند.  «۳۴» </span><span class="trans" rel="80_35">و از مادر و پدرش.  «۳۵» </span><span class="trans" rel="80_36">و از همسر و فرزندانش.  «۳۶» </span><span class="trans" rel="80_37">در آن روز هر کس آن قدر گرفتار است که به یاد غیر خودش نمی‌افتد.  «۳۷» </span><span class="trans" rel="80_38">در آن روز چهره‌ها دو جورند چهره‌هایی نورانی.  «۳۸» </span><span class="trans" rel="80_39">خندان و خوشحال.  «۳۹» </span><span class="trans" rel="80_40">و چهره‌هایی غبارآلود و اندوهبار.  «۴۰» </span><span class="trans" rel="80_41">که ظلمت و کدورت از آن می‌بارد.  «۴۱» </span><span class="trans" rel="80_42">آنان همین کافران فاجرند.  «۴۲» </span></p>                                               <h3>بیان آیات</h3> <p> در این فصل نخست انسان را نفرین می‌کند، و از اینکه در کفر به ربوبیت رب خود اصرار و مبالغه می‌ورزد تعجب می‌کند، و آن گاه به حدوث و بقای او اشاره نموده می‌فهماند که انسان نه مالک چیزی از آفرینش خویش است، و نه مالک چیزی از تدبیر امورش، بلکه خدای سبحان است که او را از نطفه‌ای بی‌مقدار آفریده و سپس اندازه‌گیری‌اش کرد، و آن گاه راه<code class="page" rel="20,336"/> را برایش آسان ساخت، و در آخر هم او است که وی را می‌میراند، و به قبر داخلش می‌کند، و هر وقت که بخواهد دوباره زنده‌اش می‌سازد. </p> <p>پس خدای سبحان یگانه رب و خالق و مدبر امر او است، آن هم نه تنها در حدوثش بلکه در بقایش، و تا آخرین لحظه هستی‌اش مدبر او است، ولی این انسان کفرانگر، فرمان او را نمی‌برد، و به هدایت او مهتدی نمی‌شود. </p> <p>و اگر انسان تنها و تنها به طعامی که می‌خورد نگاه کند، که یکی از مظاهر تدبیر خدا، و مشتی از دریای رحمت او است، آن وقت به تدبیر وسیع پروردگارش و لطیف صنع او پی می‌برد، آن چنان که عقلش مبهوت شود، و هوشش از سر بدر رود، در حالی که نعمت‌های خدا تنها طعام نیست، و در این میان نعمت‌های دیگری است که از حیطه شمار بیرون است <span class="aya" rel="14_34" data-words="7-13">و إن تعدوا نعمت الله لا تحصوها</span>. </p> <p>با این حال این عجب است که انسان تدبیر پروردگار خود را ندیده می‌گیرد، و شکر نعمتش را بجا نمی‌آورد، و راستی انسان ظلوم و کفار است، و به زودی آثار خوب و بد شکر و کفران خود را می‌بیند، که یا سرور و بشارت است، و یا روسیاهی و عذاب. </p> <p>و این آیات بطوری که ملاحظه می‌کنید بیگانه از آیات گذشته نیست، هر چند بعضی‌ها گفته‌اند: علت نزول این فصل چیز دیگری بوده، ولی با بیانی که خواهد آمد اثبات خواهیم کرد که هر دو دسته سیاقی واحد دارند. </p> <h3> <span class="title" rel="80_17">معنای آیه: <span class="aya" rel="80_17" data-words="1-4">قتل الإنسان ما أکفره</span> و مراد از کفر در آن</span> </h3> <p> <span class="aya" rel="80_17" data-words="1-4">قتل الإنسان ما أکفره</span> این جمله نفرینی است بر انسان که طبعش طبع دلدادن به شهوات، و پیروی هوای نفس، و فراموش کردن پروردگار خود، و استکبار ورزیدن از پیروی اوامر او است. </p> <p>و جمله‌ <span class="aya" rel="80_17" data-words="3-4">ما أکفره</span> شگفت‌انگیزی از اصرار انسان در کفران، و پوشاندن حق صریح است، با اینکه او خودش می‌بیند و احساس می‌کند که مدبر خود نیست، و کسی جز خدای سبحان مالک تدبیر امر او نمی‌باشد. </p> <p>پس مراد از <em>کفر</em> در این جمله مطلق حق‌پوشی است، که دو مصداق دارد: یکی انکار ربوبیت خدا، و یکی ترک عبادت او است، و مؤید این سخن ذیل آیه است که به جهات تدبیر ربوبی اشاره می‌کند البته آن جهاتی که با حق‌پوشی و ترک عبادت تناسب دارد. ولی بعضی<span class="footnote" rel="1" title="تفسیر کشاف، ج ۴، ص ۷۰۳">*</span> از مفسرین، کفر در این آیه را به ترک شکر و کفران نعمت معنا کرده‌اند. و   <code class="page" rel="20,337"/> این توجیه هر چند در جای خود صحیح است ولی مناسب‌تر از نظر سیاق همان معنایی است که ما برای کفر کردیم. </p> <p><span class="phrase">در کشاف گفته جمله‌ <span class="aya" rel="80_17" data-words="1-2">قتل الإنسان</span> نفرینی است بر انسان و این نفرین در اصطلاح عرب از هر نفرین دیگر شنیع‌تر است چون کشته شدن، بزرگترین شدائد دنیایی و رسوایی‌های آن است و جمله <em rel="fa_80_17_3-4" data-sentence="223:57">ما اکفره</em> شگفت‌انگیزی از افراط انسان در کفران نعمت خدای تعالی است.</span> و آن گاه گفته این دو جمله با همه کوتاهیش خشن‌ترین نفرینی است که به گوش عرب می‌خورد و غلیظترین اسلوب و پردلالت‌ترین کلام بر سخط و خشم گوینده است و از این دو جمله با همه تقاربی که در دو طرف آن است هیچ کلامی در مذمت دامنه‌دارتر از آن دیده نشده و هیچ کلامی جامع‌تر از آن در ملامت یافت نمی‌شود<span class="footnote" rel="1" title="تفسیر کشاف، ج ۴، ص ۷۰۲">*</span>. </p> <p>بعضی<span class="footnote" rel="2" title="تفسیر منهج الصادقین، ج ۱۰، ص ۱۵۳">*</span> هم گفته‌اند که: جمله‌ <span class="aya" rel="80_17" data-words="3-4">ما أکفره</span> استفهامیه است، و می‌پرسد که چه چیز انسان را کافر کرده. ولی وجه قبلی بلیغ‌تر است. </p> <h3> <span class="title" rel="80_17 80_18 80_19 80_20 80_21 80_22 80_23 80_24 80_25 80_26 80_27 80_28 80_29 80_30 80_31 80_32 80_33 80_34 80_35 80_36 80_37 80_38 80_39 80_40 80_41 80_42">نفی عذر از بشر در کفر ورزیدن و استکبارش، با بیان حقارت و ناچیزی مبدأ خلقت او و... </span> </h3> <p> <code class="aya" rel="80_18"/> <span class="aya" rel="80_18" data-words="1-4">من أی شیء خلقه</span> معنای این جمله با کمکی که مقام می‌دهد این است که: خدای تعالی انسان را از چه چیز خلق کرده که به خود اجازه طغیان و استکبار را می‌دهد استکبار از ایمان و اطاعت، و اگر فاعل در فعل <em>خلقه</em> را در این جمله و در جملات بعدی حذف کرده برای این بوده که اشاره کند به اینکه فطرت هر کسی می‌داند که فاعل فعل خلقت و تقدیر سبیل کسی به جز خدای تعالی نیست حتی مشرکین هم به این معنا اعتراف دارند. </p> <p>و اگر مطلب را در قالب استفهام آورد به این انگیزه بود که عجیب بودن مفاد <span class="aya" rel="80_17" data-words="3-4">ما أکفره</span> را تاکید کند-و چون معمولا از چیزی تعجب می‌شود که علت و سبب روشنی نداشته باشد-استفهام مذکور قهرا می‌فهماند که اولا این اصرار بشر در کفرش امری عجیب است و سپس می‌پرسد آیا در این خلقت عجیب علتی بوده که باعث شده اینطور در کفرش افراط کند؟ آن گاه خودش پاسخ می‌دهد به اینکه انسان هیچ دلیل و عذری ندارد که کفرانگری خود را مستند بدان کند چون او کسی است که از آبی پست خلق شده و چیزی از خلقت و تدبیر امور زندگی و مرگ و بعث خود را مالک نیست. و کوتاه سخن اینکه: استفهام مذکور زمینه‌چینی است برای پاسخی که در جمله‌ <span class="aya" rel="80_19" data-words="1-3">من نطفة خلقه...</span> می‌دهد. </p> <p>     <code class="page" rel="20,338"/><code class="aya" rel="80_19"/> <span class="aya" rel="80_19" data-words="1-4">من نطفة خلقه فقدره</span> <span class="phrase">نکره آمدن کلمه <em rel="fa_80_19_2-2" data-sentence="15:162">نطفة</em> به منظور تحقیر آن است، یعنی از نطفه‌ای خوار و بی‌مقدارش آفریده، پس کسی که اصل و نسبش آبی چنین پشیز است، حق ندارد با کفر خود طغیان کند، و از اطاعت، استکبار بورزد.</span> </p> <p> <span class="phrase"><em rel="fa_80_19_4-4" data-sentence="0:224">فقدره</em> -یعنی به او در ذات و صفات و افعالش قدرت و توانایی داد، پس او نبایداز آن حدی که برایش مقدر شده تجاوز کند، چون تدبیر ربوبی از هر سو به وی احاطه دارد، و او نمی‌تواند خودش مستقلا بخواسته خود برسد، اگر خدا برایش مقدر نکرده باشد.</span> </p> <p><code class="aya" rel="80_20"/> <span class="aya" rel="80_20" data-words="1-3">ثم السبیل یسره</span> ظاهر سیاق این آیات که سیاقی نفی عذر از بشر در برابر کفر و استکبارش است، این است که مراد از سبیل-آن هم بطور مطلق-راه اطاعت خدا و امتثال اوامر او باشد، و یا به عبارت دیگر راه خیر و سعادت باشد. </p> <h3> <span class="title" rel="80_19 80_20 80_17 80_18 80_21 80_22 80_23 80_24 80_25 80_26 80_27 80_28 80_29 80_30 80_31 80_32 80_33 80_34 80_35 80_36 80_37 80_38 80_39 80_40 80_41 80_42">اشاره به عدم منافات اینکه خلقت و تقدیر از ناحیه خدا است با مختار بودن انسان</span> </h3> <p> در نتیجه آیه شریفه در معنای دفع دخل است، چون وقتی گفته می‌شود <span class="aya" rel="80_19" data-words="1-4">من نطفة خلقه فقدره</span> ممکن است شنونده پیش خود خیال کند که وقتی خلقت و تقدیر از هر جهت به انسان احاطه دارد، دیگر انسان در افعال ذات و صفاتش اختیاری از خود ندارد، زیرا همه آنها مقدر و از پیش معین شده است، چون با تقدیر، ضروری الوجود و واجب التحقق می‌شود، و دیگر اختیاری برای انسان باقی نمی‌ماند، پس انسان در کفر و فسقش هیچ دخالتی ندارد اگر فاسق می‌شود به تقدیر الهی است، و اگر کافر می‌شود به تقدیر او است، و انسان آنچه را که خدا خواسته و امر کرده به کرسی می‌نشاند، و همین به کرسی نشاندنش نیز به تقدیر الهی است، پس دیگر نباید او را در مورد هیچ عملی ملامت کرد، و دعوت دینی برای او کاری بیهوده است، چون دعوت فرع داشتن اختیار است، وقتی او از خودش اختیاری ندارد، دیگر انبیاء به چه منظوری او را دعوت کنند. </p> <p>به همین جهت این شبهه را با جمله‌ <span class="aya" rel="80_20" data-words="1-3">ثم السبیل یسره</span> دفع نموده و فرمود: خلقت و تقدیر هر چند که خاص خدا است، ولی این منافات ندارد با اینکه خود انسان هم اختیار داشته باشد، و به همین خاطر صحیح باشد که خدا هم در آنچه به او امر نموده از ایمان و اطاعت را که راه رسیدن یک انسان به سعادت خویش است به او یاد دهد، و از او بخواهد که به اراده و اختیار خودش چنین و چنان کند، پس فعلی که از انسان سر می‌زند به اختیار خودش سر می‌زند، ولی در عین حال همین عمل متعلق تقدیر الهی نیز هست، پس انسان در آنچه می‌کند هم مختار است و هم مسئول، هر چند که آنچه می‌کند متعلق قدر هم هست، و ما پیرامون جبر<code class="page" rel="20,339"/> و اختیار مکرر در ذیل آیاتی که با این مساله تناسبی داشت بحث کردیم. </p> <p>بعضی<span class="footnote" rel="1" title="تفسیر روح المعانی، ج ۳۰، ص ۴۴">*</span> گفته‌اند مراد از <em>تیسیر سبیل</em> این است که خدای تعالی خروج انسان از شکم مادرش را آسان کرده، و معنای عبارت: سهل للانسان سبیل الخروج من بطن امه  است، یعنی راه بیرون شدن انسان مخلوق از نطفه را که در شکم مادر جنین شده بود از شکم مادر آسان ساخت. </p> <p>بعضی<span class="footnote" rel="2" title="مجمع البیان، ج ۱۰، ص ۴۳۹">*</span> دیگر گفته‌اند: مراد هدایت بسوی دین و روشنگری راه خیر و شر است، هم چنان که در جای دیگر فرمود: <span class="aya" rel="90_10" data-words="1-3">و هدیناه النجدین</span><span class="footnote" rel="3" title="سوره بلد، آیه ۱۰">*</span>. ولی وجه قبلی بهتر است. </p> <h3> <span class="title" rel="80_21">مراد از اینکه فرمود خدا انسان را إقبار (دفن) کرد- <span class="aya" rel="80_21" data-words="1-3">ثم أماته فأقبره</span> -</span> </h3> <p> <code class="aya" rel="80_21"/> <span class="aya" rel="80_21" data-words="1-3">ثم أماته فأقبره</span> <span class="phrase">کلمه <em rel="fa_80_21_2-2" data-sentence="5:534">اماته</em> به معنای تحقق دادن به مرگ انسان است، و مراد از <em>إقبار</em> دفن کردن مرده آدمی و پوشاندنش در شکم زمین است، البته این بر اساس غالب است، که عادت مردم بر آن جاری شده<span class="footnote" rel="4" title="و گر نه بسیاری هستند که مرده را می‌سوزانند، و خاکسترش را به آن رود مقدس خود می‌دهند، مترجم">*</span>، و به همین جهت نسبت در گور کردن را به خدای تعالی داده، چون او  (بوسیله کلاغ در داستان هابیل) هدایتشان کرده و یا به دلها الهام کرد که مردگان خود را دفن کنند پس این عمل با خدای تعالی نسبتی دارد، همانطور که به خود مردم هم نسبتی دارد.</span> </p> <p>بعضی<span class="footnote" rel="5" title="مجمع البیان، ج ۱۰، ص ۴۳۹">*</span> گفته‌اند: منظور از اقبار این است که خدای تعالی او را صاحب قبر کرد، یعنی دستور داد زنده‌ها، او را دفن کنند، و با این عمل مرده او را احترام نموده، از اینکه جیفه‌اش متعفن شود، و مردم از بوی آن متنفر و متاذی گردند جلوگیری نموده. </p> <p>لیکن وجه قبلی با سیاق آیات مناسب‌تر است، چون آیات در این زمینه سخن دارند که تدبیر تکوینی خدای تعالی را گوشزد کنند، نه تدبیر تشریعی او را، که یکی از آن تشریع حکم غسل و کفن و دفن اموات است. </p> <p><code class="aya" rel="80_22"/> <span class="aya" rel="80_22" data-words="1-4">ثم إذا شاء أنشره</span> در مجمع البیان گفته: کلمه <em>انشار</em> به معنای زنده کردن بعد از مرگ به منظور تصرف است، هم چنان که جامه را بعد از تا کردن و پیچیدن دوباره باز می‌کنند،  (تا در آن           <code class="page" rel="20,340"/> تصرفی کنند)<span class="footnote" rel="1" title="مجمع البیان، ج ۱۰، ص ۴۳۹">*</span> پس مراد از این جمله این است که خدای تعالی هر وقت بخواهد مردگان در قبر را مبعوث می‌کند، و در این تعبیر اشاره‌ای هم به این معنا است که روز بعث را جز خدای تعالی کسی نمی‌داند. </p> <h3> <span class="title" rel="80_23">معنای آیه: <span class="aya" rel="80_23" data-words="1-5">کلا لما یقض ما أمره</span> که متضمن ملامت انسان‌های مبتلا به کفر است</span> </h3> <p> <code class="aya" rel="80_23"/> <span class="aya" rel="80_23" data-words="1-5">کلا لما یقض ما أمره</span> <span class="phrase">آنچه از سیاق به دست می‌آید این است که کلمه <em rel="fa_80_23_1-1" data-sentence="43:818">کلا</em> از سؤالی که از سیاق بر می‌خیزد ردع و جلوگیری کند، سؤالی که جمله‌ <span class="aya" rel="80_23" data-words="2-5">لما یقض ما أمره</span> به آن اشاره دارد، گویا بعد از آنکه اشاره شد به اینکه انسان مخلوقی است که از اولین لحظه وجودش تا به آخر تحت تدبیر خدای تعالی است، او است که وی را خلق می‌کند و تقدیر می‌نماید، و راه را برایش هموار می‌سازد، می‌میراند و در قبر می‌کند، و مجددا از قبر بیرونش می‌آورد، همه اینها نعمت‌هایی است از خدای تعالی، شخص می‌پرسد: حال که جریان بدین قرار است پس انسان چه باید بکند و چه کرد، آیا در برابر مقام ربوبیت خاضع گردید یا نه؟ و آیا شکر نعمت را بجای آورد یا نه؟ در پاسخ فرموده: <em rel="fa_80_23_1-1" data-sentence="700:203">کلا</em> ، نه انسان چنین نکرد، آن گاه مطلب را چنین توضیح داد که: <span class="aya" rel="80_23" data-words="2-5">لما یقض ما أمره</span> هرگز آنچه را خدای تعالی دستور داد به انجام نرساند بلکه کفران و نافرمانی کرد.</span> </p> <p><span class="phrase">پس، از آنچه گذشت روشن شد که ضمیر در <em rel="fa_80_23_3-3" data-sentence="36:84">یقض</em> به انسان بر می‌گردد، و مراد از قضاء نکردن انسان، به انجام نرساندن دستورات الهی است.</span> و بعضی<span class="footnote" rel="2" title="تفسیر روح المعانی، ج ۳۰، ص ۴۵">*</span> گفته‌اند: ضمیر به خدای تعالی بر می‌گردد، و معنای عبارت این است که: خدای تعالی این قضاء را برای کفار نرانده که امر او را به انجام برسانند و ایمان آورده اطاعتش کنند، بلکه اگر هم به ظاهر به ایشان امر فرموده از باب اتمام حجت بوده است. ولی این وجه بعید به نظر می‌رسد. </p> <p>و نیز این معنا روشن شد که مذمت و ملامتی که در آیه آمده متوجه انسان طبیعی است یعنی می‌خواهد بفرماید طبع انسان چنین است که اگر به خودش واگذار شود در کفر افراط می‌کند، و این همان مطلبی است که آیه زیر افاده‌اش می‌کند <span class="aya" rel="14_34" data-words="14-17">إن الإنسان لظلوم کفار</span><span class="footnote" rel="3" title="سوره ابراهیم، آیه ۳۴">*</span>، که قهرا با انسانهایی منطبق می‌شود که فعلا مبتلا به کفر و افراط در آن هستند، و با حق دشمنی می‌ورزند. و از این معنا روشن می‌شود اینکه از بعضی نقل شده که گفته‌اند: عمومیتی که در آیه است منظور نظر است، چون هیچ انسانی چه کافر و چه مؤمن آن طور که باید       <code class="page" rel="20,341"/> خدا را عبادت نکرده، و دستورات او را به انجام نرسانیده، درست نیست. </p> <p>و وجه نادرستیش این است که: ضمیر (به حسب قواعد عربی) به انسان بر می‌گردد که در صدر آیات آمده بود، و عمومیت آن هم بر حسب طبع انسان منظور است، که طبعا افراطگر در کفر است، و اما بر حسب فعلیت قهرا به انسانهایی تطبیق می‌کند که فعلا دارای کفر هستند. </p> <h3> <span class="title" rel="80_17 80_18 80_19 80_20 80_21 80_22 80_23 80_24 80_25 80_26 80_27 80_28 80_29 80_30 80_31 80_32 80_33 80_34 80_35 80_36 80_37 80_38 80_39 80_40 80_41 80_42">انسان با نظر در طعام خود (که یکی از نعم بی شمار الهی است) سعه تدبیر ربوبی را مشاهده خواهد کرد</span> </h3> <p> <code class="aya" rel="80_24"/> <span class="aya" rel="80_24" data-words="1-4">فلینظر الإنسان إلی طعامه</span> این جمله به شهادت حرف <em>فاء</em> که در اولش آمده، متفرع بر جملات قبل است، البته تفرع تفصیل بر اجمال می‌باشد، پس در این صورت، نظر و مطالعه انسان را پیرامون طعامی که می‌خورد و با آن سد رمق می‌کند و بقای خود را تضمین می‌نماید لازم می‌داند-با اینکه نعمت طعام یکی از میلیونها نعمتی است که تدبیر ربوبی آنها را برای رفع حوایج بشر در زندگیش فراهم کرده-و دستور می‌دهد اگر در همین یک نعمت مطالعه کند، سعه‌ تدبیر ربوبی را مشاهده خواهد کرد، تدبیری که عقلش را متحیر و مبهوت خواهد کرد، آن وقت خواهد فهمید که خدای تعالی چقدر نسبت به صلاح حال انسان و استقامت امر او عنایت دارد، آن هم چه عنایتی دقیق و محیط. </p> <p>و مراد از انسان-بطوری که گفته شده-<span class="footnote" rel="1" title="تفسیر روح المعانی، ج ۳۰، ص ۴۵">*</span> غیر آن انسانی است که نامش در اول این فصل از آیات ذکر شد، چون مراد از آن انسان، خصوص افرادی است که در کفر ورزیدن مبالغه می‌کنند، به خلاف انسان در آیه مورد بحث، که مامور شده به طعام خود نظر کند، چون منظور از آن عموم انسانها است، و همین جهت بود که دوباره کلمه <em>انسان</em> را ذکر کرد، و گر نه اگر منظور همان انسان می‌بود می‌فرمود: فلینظر الی طعامه یعنی همان انسان که نامش را بردیم باید به طعام خود نظر کند. </p> <p><code class="aya" rel="80_25"/> <span class="aya" rel="80_25" data-words="1-4">أنا صببنا الماء صبا</span>... <span class="phrase"><span class="aya" rel="80_32" data-words="3-4">و لأنعامکم</span> قرائتی که فعلا دائر در بین مسلمین است کلمه <em rel="fa_80_25_1-1" data-sentence="108:474">أنا</em> را با فتحه همزه می‌خوانند، که بنا بر آن جمله مورد بحث بیانی تفصیلی برای تدبیر خدای تعالی می‌شود، که چگونه طعام انسان را می‌آفریند، بله البته این مرحله ابتدایی از آن تدبیر تفصیلی است، و گرنه بیان مستوفا و کامل آن خصوصیات که در نظام آفرینش طعام برقرار است، و نظام وسیعی که در همه این امور و روابط کونی که بین هر یک از آن امور و بین انسان برقرار است، چیزی نیست که بتوان   <code class="page" rel="20,342"/> در چند آیه بیانش کرد، و عادتا از وسع و طاقت بیان بشری بیرون است.</span> </p> <p>و کوتاه سخن اینکه: کلمه <em>صب</em> در جمله مورد بحث به معنای ریختن آب از بلندی است، و منظور در اینجا فرو فرستادن بارانها بر زمین برای رویاندن گیاهان است، و بعید نیست که شامل جاری ساختن چشمه‌ها و نهرها نیز بشود، چون آبهای زیر زمینی هم از ذخائری است که بوسیله باران پدید می‌آید. </p> <p><code class="aya" rel="80_26"/> <span class="aya" rel="80_26" data-words="1-4">ثم شققنا الأرض شقا</span> -ظاهر این آیه این است که منظور از <em>شق</em> شکافتن زمین بوسیله جوانه گیاهانی است که از زمین سر در می‌آورند، و به همین جهت این جمله را با کلمه  <em>ثم</em> و جمله بعدی را با حرف <em>فاء</em> به جمله‌ <span class="aya" rel="80_25" data-words="1-3">أنا صببنا الماء</span> عطف کرد. </p> <p><code class="aya" rel="80_27"/> <span class="aya" rel="80_27" data-words="1-3">فأنبتنا فیها حبا</span> <span class="phrase">-ضمیر در <em rel="fa_80_27_2-2" data-sentence="9:232">فیها</em> به کلمه <em rel="fa_80_26_3-3" data-sentence="72:211">ارض</em> بر می‌گردد، و مراد از حب جنس حبوباتی است که به مصرف غذای انسان می‌رسد، مانند گندم و جو و نخود و عدس و امثال اینها، و همچنین منظور از کلمه <em rel="fa_80_28_2-2" data-sentence="265:60">عنب</em> در جمله بعدی جنس آن است، و همچنین <em rel="fa_80_28_4-4" data-sentence="354:13">قضب</em> و غیر اینها.</span> </p> <p><code class="aya" rel="80_28"/> <span class="aya" rel="80_28" data-words="1-4">و عنبا و قضبا</span> <span class="phrase">-عنب به معنای انگور است، ولی به درخت آن نیز عنب گفته می‌شود، و شاید در اینجا منظور همین درخت انگور باشد، نظیر زیتون که هم به میوه درخت گفته می‌شود، و هم به درخت آن و کلمه <em rel="fa_80_28_4-4" data-sentence="171:56">قضب</em> به معنای سبزیجات تر و تازه است، که انسان آن را می‌خورد.</span> و این کلمه در اصل به معنای قطع است، و سبزیجات را اگر قضب خوانده‌اند بخاطر این است که پی در پی قطع می‌شود. بعضی هم گفته‌اند: منظور همه گیاهانی است که از زمین قطع می‌شود، حتی علف حیوانات را هم شامل می‌شود. </p> <p><code class="aya" rel="80_29"/> <span class="aya" rel="80_29" data-words="1-4">و زیتونا و نخلا</span> -معنای این دو کلمه معروف است. </p> <p><code class="aya" rel="80_30"/> <span class="aya" rel="80_30" data-words="1-3">و حدائق غلبا</span> <span class="phrase">-کلمه <em rel="fa_80_30_2-2" data-sentence="6:237">حدائق</em> جمع حدیقه است، که به معنای بوستانی تفسیر شده که اطرافش دیوار کشیده باشند، و کلمه <em rel="fa_80_30_3-3" data-sentence="143:143">غلب</em> جمع غلباء است، گفته می‌شود <em>شجرة غلباء</em> یعنی درختی بزرگ و کلفت، پس <em rel="fa_80_30_2-3" data-sentence="273:50">حدائق غلب</em> به معنای بوستانی است که درختانش عظیم و کلفت باشد.</span> </p> <p><code class="aya" rel="80_31"/> <span class="aya" rel="80_31" data-words="1-4">و فاکهة و أبا</span> <span class="phrase">-بعضی<span class="footnote" rel="1" title="الدر المنثور، ج ۶، ص ۳۱۵">*</span> گفته‌اند: کلمه <em rel="fa_80_31_2-2" data-sentence="93:27">فاکهة</em> به معنای مطلق میوه‌ها است.</span> و بعضی<span class="footnote" rel="2" title="تفسیر قمی، ج ۲، ص ۴۰۵">*</span> گفته‌اند: همه میوه‌ها را شامل می‌شود، الا انگور و انار را. بعضی<span class="footnote" rel="3" title="تفسیر قمی، ج ۲، ص ۴۰۶">*</span> دیگر گفته‌اند: اگر در بین مصادیق فاکهه، خصوص زیتون و نخل را آورد، برای این بود که نسبت به آن دو اعتنای   <code class="page" rel="20,343"/> بیشتری داشته، و کلمه <em>أب</em> -با تشدید <em>باء</em> -به معنای گیاه و چراگاه است. </p> <p><code class="aya" rel="80_32"/> <span class="aya" rel="80_32" data-words="1-4">متاعا لکم و لأنعامکم</span> <span class="phrase">-کلمه <em rel="fa_80_32_1-1" data-sentence="6:346">متاعا</em> مفعول له است، می‌فرماید: ما آنچه از خوردنیها که رویاندیم برای این بود که شما را و چهار پایان را که شما به خود اختصاص داده‌اید، بهره‌مند و سیر کنیم، و اگر در این جمله از سیاق غیبت‌ <span class="aya" rel="80_24" data-words="1-2">فلینظر الإنسان</span> به خطاب  <em>کم</em> التفات شده، برای آن بوده که منت تدبیر خود و انعام نعمتش را تاکید کرده باشد.</span> </p> <p><code class="aya" rel="80_33"/> <span class="aya" rel="80_33" data-words="1-3">فإذا جاءت الصاخة</span> این جمله اشاره است به سرانجام آن تدبیری که در این آیات ذکر شده بود، تدبیر عام ربوبی و تدبیر خصوصیش در رابطه با انسان، و اینکه این تدبیر سرانجامش به کجا منتهی می‌شود، و امری که خدای تعالی به انسانها کرد تا او را بندگی کنند، آیا انسان این امر را به انجام رسانید یا خیر؟ و آن سرانجام همان روز صاخه (قیامت) است، که انسان جزای اعمال خود را دریافت می‌کند. </p> <p><span class="phrase">کلمه <em rel="fa_80_33_3-3" data-sentence="5:77">صاخه</em> به معنای صیحه شدیدی است که از شدتش گوشها کر شود، و منظور از آن نفخه صور است.</span> </p> <h3> <span class="title" rel="80_17 80_18 80_19 80_20 80_21 80_22 80_23 80_24 80_25 80_26 80_27 80_28 80_29 80_30 80_31 80_32 80_33 80_34 80_35 80_36 80_37 80_38 80_39 80_40 80_41 80_42">اشاره به شدت و سختی روز قیامت به نحوی که انسان حتی از کسان و نزدیکانش می‌گریزد</span> </h3> <p> <code class="aya" rel="80_34"/><code class="aya" rel="80_35"/><code class="aya" rel="80_36"/> <span class="aya" rel="80_34-36" data-words="1-13">یوم یفر المرء من أخیه، و أمه و أبیه، و صاحبته و بنیه</span> این آیه به شدت روز قیامت اشاره می‌کند، شدت آن روز به حدی است که اقربای انسان و نزدیکانش که یک روز طاقت فراقشان را نداشت و آنها را یاور و بازوی خود در زندگی می‌پنداشت، و همواره به آنان پناه می‌برد، امروز از همه آنان می‌گریزد، برای اینکه شدت آن چنان احاطه می‌کند که نمی‌گذارد آدمی به یاد چیزی و کسی بیفتد، و اعتنایی بغیر خود کند، حال غیر خودش هر که می‌خواهد باشد، آری بلا و مصیبت وقتی عظیم باشد و شدت یابد، و بر آدمی چیره گردد، آن چنان آدمی را به خود جذب می‌کند که از هر فکر و تلاشی منصرفش می‌سازد. </p> <p><code class="aya" rel="80_37"/>دلیل بر این معنا آیه بعدی است که می‌فرماید: <span class="aya" rel="80_37" data-words="1-6">لکل امرئ منهم یومئذ شأن یغنیه</span> یعنی برای هر فردی از ایشان، بقدر کفایت که نگذارد به چیز دیگری بیندیشد گرفتاری هست. </p> <p>و بعضی در سبب فرار انسان از اقرباء و بستگان نزدیک خود در آن روز، وجوه دیگری آورده‌اند که چون دلیلی بر آن نبود از ایرادش صرفنظر کردیم. </p> <p><code class="aya" rel="80_38"/><code class="aya" rel="80_39"/> <span class="aya" rel="80_38-39" data-words="1-5">وجوه یومئذ مسفرة، ضاحکة مستبشرة</span> <span class="phrase">این آیه بیان می‌کند که در آن روز مردم به دو قسم منقسم می‌شوند، قسمی اهل سعادت، و قسمی دیگر اهل شقاوت، و اشاره می‌کند به اینکه هر یک از این دو طایفه با سیما<code class="page" rel="20,344"/> و قیافه‌اش شناخته می‌شود، اهل سعادت چهره‌هایی نورانی و درخشنده دارند، که فرح و سرور و انتظار آینده‌ای خوش از آن چهره‌ها هویداست، پس معنای <em rel="fa_80_39_2-2" data-sentence="333:74">مستبشره</em> همین است که از دیدن منزلگاه خود که به زودی بدانجا منتقل می‌شوند خوشحالند.</span> </p> <p><code class="aya" rel="80_40"/> <span class="aya" rel="80_40" data-words="1-5">و وجوه یومئذ علیها غبرة</span> <span class="phrase">کلمه <em rel="fa_80_40_5-5" data-sentence="5:75">غبرة</em> به معنای غبار و کدورت است، که منظور از آن سیما و نشانه‌های غم و اندوه است.</span> </p> <p><code class="aya" rel="80_41"/> <span class="aya" rel="80_41" data-words="1-2">ترهقها قترة</span> یعنی سیاهی و تاریکی بر آن چهره‌ها نشسته. در این چهار آیه حال دو طایفه را، با بیان حال چهره‌هایشان بیان کرده، چون چهره و قیافه آینه دل است، هم مسرت درونی در آن جلوه می‌کند و هم اندوه و گرفتاری. </p> <p><code class="aya" rel="80_42"/> <span class="aya" rel="80_42" data-words="1-4">أولئک هم الکفرة الفجرة</span> یعنی این طایفه جامع بین دو صفت کفر و فجورند، کفر که کار قلب، و فجور که کار بدنی و به معنای گناهان شنیع است، و ممکن هم هست منظور از کفر، کفران نعمت‌ها، و منظور از فجور همان گناهان باشد، و این جمله تعریف طایفه دوم است، که اهل شقاوتند، چیزی که هست در این آیات طایفه اول یعنی اهل سعادت را به مثل چنین تعریفی توصیف نکرده، و این بدان جهت بوده که سیاق کلام و غرض اصلی، بیان حال طایفه دوم بوده، و می‌خواسته آن طایفه را انذار و از سرانجام وخیمی که در پیش دارند بیم دهد. </p> <h3>بحث روایتی‌ <span class="title" rel="80_31 80_17"> <span class="phrase">(روایاتی در باره: <span class="aya" rel="80_17" data-words="1-4">قتل الإنسان ما أکفره</span>، جهل ابو بکر، و عمر به معنای <em rel="fa_80_31_4-4" data-sentence="122:22">ابا</em> ، شدت روز قیامت و...)</span> </span> </h3> <p> در الدر المنثور است که ابن منذر از عکرمه روایت کرده که در تفسیر آیه‌ <span class="aya" rel="80_17" data-words="1-4">قتل الإنسان ما أکفره</span> گفته: این آیه در شان عتبة بن ابی لهب نازل شده، که وقتی آیه‌ <span class="aya" rel="53_1" data-words="1-4">و النجم إذا هوی</span> را شنید، گفت: من کفر می‌ورزم به پروردگار نجم وقتی که فرو می‌ریزد، ناگزیر رسول خدا (ص) او را نفرین کرد، و در سفری که به شام می‌رفت شیر او را پاره کرد<span class="footnote" rel="1" title="احتجاج، ج ۱، ص ۳۷۲">*</span>. </p> <p>و در احتجاج از امیر المؤمنین (ع) روایت کرده که در حدیثی طولانی در   <code class="page" rel="20,345"/> معنای‌ <span class="aya" rel="80_17" data-words="1-4">قتل الإنسان ما أکفره</span> فرمود: یعنی انسان لعنت شده است<span class="footnote" rel="1" title="ارشاد مفید، ص ۱۰۷، ط بیروت">*</span>. </p> <p>و در تفسیر قمی در ذیل آیه‌ <span class="aya" rel="80_20" data-words="1-3">ثم السبیل یسره</span> آمده که خداوند راه خیر را برای بشر آسان کرده است<span class="footnote" rel="2" title="مجمع البیان، ج ۱۰، ص ۴۴۰">*</span>. </p> <p>مؤلف: مراد از این حدیث این است که: خدای تعالی انسان را در عملش مختار کرده، بطوری که راه سعادت و رسیدن به کمالش را آسان ساخته، همان کمالی که برای رسیدن به آن آفریده شده. پس این خبر با آن معنایی که ما در تفسیر آیه آوردیم منطبق است. </p> <p>و <span class="phrase">نیز در معنای کلمه <em rel="fa_80_28_3-4" data-sentence="18:174">و قضبا</em> در همان کتاب آمده که قضب به معنای <em>قت</em> است  (گیاهی است که حیوانات علفخوار آن را می‌چرند)<span class="footnote" rel="3" title="تفسیر روح المعانی، ج ۳۰، ص ۴۷">*</span>.</span> </p> <p>و نیز در معنای جمله‌ <span class="aya" rel="80_31" data-words="1-4">و فاکهة و أبا</span> فرموده: <em>أب</em> به معنای علف خشکی است که علفخواران می‌خورند<span class="footnote" rel="4" title="تفسیر قمی، ج ۲، ص ۴۰۶">*</span>. </p> <p>و <span class="phrase">در الدر المنثور است که ابو عبید در کتاب <em>فضائل</em> خود از ابراهیم تیمی روایت کرده که گفت: شخصی از ابو بکر صدیق پرسید: <em rel="fa_80_31_3-4" data-sentence="122:186">و أبا</em> یعنی چه؟ در پاسخ گفت به زیر کدام آسمان و روی کدام زمین پناهنده شوم، وقتی در باره کتاب خدا چیزی بگویم که نمی‌دانم<span class="footnote" rel="5" title="الدر المنثور، ج ۶، ص ۳۱۷">*</span>.</span> </p> <p>و <span class="phrase">نیز در همان کتاب آمده که سعید بن منصور، ابن جریر، ابن سعد، عبد بن حمید، ابن منذر، ابن مردویه، بیهقی (در کتاب شعب الایمان)، خطیب و حاکم (وی حدیث را صحیح دانسته)، از انس روایت کرده‌اند که روزی عمر آیات‌ <span class="aya" rel="80_27-28" data-words="1-7">فأنبتنا فیها حبا، و عنبا و قضبا</span> را تا کلمه  <em rel="fa_80_31_3-4" data-sentence="302:465">و أبا</em> قرائت کرد، آن گاه گفت: همه اینها را می‌شناسیم، اما باید دید کلمه <em>أب</em> به چه معنا است، آن گاه چوب دستی‌ای که در دست داشت از دست انداخت و گفت: عمر بیهوده خودت را به این در و آن در نزن، اگر تو معنای کلمه اب را ندانی چه گناهی داری، ای مردم بروید به دنبال کسی که از خود قرآن شما را به معنای آن هدایت کند، آن گاه عمل کنید، و وقتی چیزی از کتاب خدا را نفهمیدید آن را به پروردگار کتاب واگذارید<span class="footnote" rel="6" title="الدر المنثور، ج ۶، ص ۳۱۷">*</span>.</span> </p> <p>و <span class="phrase">نیز در آن کتاب آمده که عبد بن حمید، از عبد الرحمن بن یزید روایت کرده که گفت: مردی از عمر پرسید: معنای کلمه <em rel="fa_80_31_3-4" data-sentence="107:161">و أبا</em> چیست؟ همین که دید حضار مجلس به دادن جواب پرداختند، شلاق خود را گرفته به آنان حمله‌ور شد<span class="footnote" rel="7" title="الدر المنثور، ج ۶، ص ۳۱۷">*</span>.</span> </p> <p>         <code class="page" rel="20,346"/> مؤلف: این حدیث می‌خواهد بگوید عمر مردم را از بحث پیرامون معارف قرآن و حتی تفسیر الفاظ آن، منع می‌کرد. </p> <p>و <span class="phrase">در ارشاد مفید آمده که روایت شده شخصی از ابو بکر از کلام خدای عز و جل که فرموده: <span class="aya" rel="80_31" data-words="1-4">و فاکهة و أبا</span> پرسید: ابو بکر معنای کلمه <em>أب</em> از قرآن را ندانست، در پاسخ گفت کدام آسمان و کدام زمین مرا پناه می‌دهد و یا چه خاکی به سر کنم اگر در باره قرآن چیزی بگویم که بدان علم ندارم، اما کلمه <em rel="fa_80_31_2-2" data-sentence="335:82">فاکهة</em> که معنایش را همه می‌دانیم، و اما کلمه  <em>أب</em> را من نمی‌دانم خدا داناتر است.</span> </p> <p>این سخن به امیر المؤمنین (ع) رسید فرمود: سبحان اللَّه چطور نمی‌داند که کلمه <em>أب</em> به معنای علف و چریدنیها است؟ و اینکه خدای تعالی در این آیه می‌خواهد نعمت‌هایی را که به خلقش داده، و از آن جمله آنچه غذای آنان و غذای چهار پایان ایشان است که بوسیله آن هم جانشان زنده می‌ماند، و هم جسمشان نیرو می‌گیرد، به رخ آنان بکشد<span class="footnote" rel="1" title="تفسیر روح المعانی، ج ۳۰، ص ۴۷">*</span>. </p> <p>و در مجمع البیان است که از عطاء بن یسار از سوده همسر رسول خدا (ص) روایت شده که گفت: رسول خدا (ص) فرمود: مردم پا برهنه و لخت. و ختنه نشده محشور می‌شوند و عرق آن چنان از ایشان می‌ریزد که حتی تا نرمه گوشها می‌رسد، می‌گوید عرضه داشتم: یا رسول اللَّه (ص) خاک بر سرم آیا در آن روز مردم لخت و عریان به یکدیگر نگاه می‌کنند؟ فرمود: در آن روز مردم به هیچ چیز جز گرفتاری خود نمی‌اندیشند و نمی‌پردازند، آن گاه این آیه را تلاوت فرمود: <span class="aya" rel="80_37" data-words="1-6">لکل امرئ منهم یومئذ شأن یغنیه</span><span class="footnote" rel="2" title="تفسیر روح المعانی، ج ۳۰، ص ۴۷">*</span>. </p> <p>و در تفسیر قمی در ذیل آیه‌ <span class="aya" rel="80_37" data-words="1-6">لکل امرئ منهم یومئذ شأن یغنیه</span> فرموده: یعنی شغلی است که از هر شغل دیگری بازش می‌دارد<span class="footnote" rel="3" title="تفسیر قمی، ج ۲، ص ۴۰۶">*</span>. </p> 
