<h2 class="sura">سوره فاطر مکی است و چهل و پنج آیه دارد</h2><h3 class="ayas">سوره فاطر آیه ۱</h3><code class="section" rel="35_1-1"/><h3>ترجمه آیه</h3> <p> <span class="trans" rel="35_0">به نام خدای رحمان و رحیم.  </span><span class="trans" rel="35_1">همه حمدها مخصوص خدا است که آسمانها و زمین را ایجاد کرد و فرشتگان را رسولانی بالدار کرد دو باله و سه باله و چهار باله و او هر چه بخواهد در خلقت اضافه می‌کند که او بر هر چیزی تواناست..  «۱» </span></p><h3>بیان آیه</h3> <p> غرض این سوره بیان اصول سه‌گانه دین است، یعنی یگانگی خدای تعالی در ربوبیت، و رسالت رسول خدا، و معاد و برگشتن به سوی او، که در این سوره بر این سه مساله استدلال شده، و خدای تعالی برای این منظور عده‌ای از نعمت‌های بزرگ آسمانی و زمینی را می‌شمارد، و تدبیر متقن امر عالم را به طور عموم، و امر انسانها را به طور خصوص به رخ می‌کشد. </p> <p>و قبل از شمردن این نعمت‌ها و شروع به استدلال، اشاره‌ای اجمالی به این معنا می‌کند که: گشودن در رحمت و بستن آن، و افاضه نعمت و امساک آن منحصرا کار خدای<code class="page" rel="17,4"/> تعالی است، و می‌فرماید: <span class="aya" rel="35_2" data-words="1-9">ما یفتح الله للناس من رحمة فلا ممسک لها</span>... -خدا در هر رحمتی را که به سوی مردم باز کند کسی نیست که آن را ببندد... . </p> <p>و باز قبل از اینکه این اشاره اجمالی را بکند، به واسطه‌هایی اشاره می‌کند که رحمت و نعمت را از خدای تعالی گرفته، به خلق می‌رسانند، و آنان ملائکه هستند، که واسطه‌های بین خدا و خلقند و به همین جهت می‌بینیم سوره فاطر با یادآوری این وسائط شروع می‌شود. </p> <p>و این سوره (همان طور که در آغاز گفته شد) در مکه نازل شده، و سیاق آیاتش نیز بر این معنا دلالت دارد، الا اینکه بعضی<span class="footnote" rel="1" title="تفسیر مجمع البیان، ج ۸، ص ۳۹۹">*</span> از مفسرین دو آیه از آن را استثناء کرده و گفته‌اند که: این دو در مدینه نازل شده است. و لیکن سیاق همان دو آیه نیز ظهوری در گفته آنان ندارد، و آن دو آیه عبارتند از آیه <span class="aya" rel="35_29" data-words="1-5">إن الذین یتلون کتاب الله</span>... <em>و آیه</em> <span class="aya" rel="35_32" data-words="1-5">ثم أورثنا الکتاب الذین اصطفینا</span>... . </p> <h3> <span class="title" rel="35_1"><span class="phrase">معنای <em rel="fa_35_1_3-3" data-sentence="6:85">فطر</em> و مراد از <span class="aya" rel="35_1" data-words="3-6">فاطر السماوات و الأرض</span></span> </span> </h3> <p> <span class="aya" rel="35_1" data-words="1-6">الحمد لله فاطر السماوات و الأرض</span>. </p> <p><span class="phrase">کلمه <em rel="fa_35_1_3-3" data-sentence="5:173">فاطر</em> از ماده <em rel="fa_35_1_3-3" data-sentence="67:152">فطر</em> است، که-به طوری که راغب گفته-به معنای شکافتن از طرف طول است<span class="footnote" rel="2" title="مفردات راغب، ماده &lt;em&gt;فطر&lt;/em&gt; ">*</span>.</span> و <span class="phrase">اگر کلمه فاطر بر خدای تعالی اطلاق شده، به عنایت استعاره‌ای بوده است، گویا خدای تعالی عدم را پاره کرده، و از درون آن آسمانها و زمین را بیرون آورده، بنا بر این، حاصل معنای آیه این می‌شود: حمد خدا را که پدید آورنده آسمانها و زمین است، به ایجادی ابتدایی، و بدون الگو و بنا بر این کلمه <em rel="fa_35_1_3-3" data-sentence="281:332">فاطر</em> همان معنایی را می‌دهد که کلمه بدیع و مبدع دارند، با این تفاوت که در کلمه ابداع، عنایت بر نبودن الگوی قبلی است، و در کلمه فاطر عنایت بر طرد عدم و بر ایجاد چیزی است از اصل، نه مانند کلمه صانع که به معنای آن کسی است که مواد مختلفی را با هم ترکیب می‌کند، و از آن صورتی جدید (از قبیل خانه، ماشین، و امثال آن) که وجود نداشت، درست می‌کند.</span> </p> <p>و مراد از آسمانها و زمین مجموع عالمی است که به چشم می‌بینیم، که هم شامل آسمانها و زمین می‌شود، و هم شامل مخلوقاتی که در آن دو است، در نتیجه عبارت آیه از قبیل اطلاق اعضای بزرگ و اراده کل است مجازا، ممکن هم هست مراد خود آسمانها و زمین باشد، به خاطر اعتنایی که به شان آن دو داشته، چون خلقت آن دو، بزرگ و امرشان عجیب     <code class="page" rel="17,5"/> است، هم چنان که در جای دیگر فرموده: <span class="aya" rel="40_57" data-words="1-8">لخلق السماوات و الأرض أکبر من خلق الناس</span><span class="footnote" rel="1" title="جای شک نیست که خلقت آسمانها و زمین بزرگتر از خلقت مردم است سوره مؤمن، آیه ۵۷">*</span>. </p> <p>و به هر حال کلمه‌ <span class="aya" rel="35_1" data-words="3-6">فاطر السماوات و الأرض</span> از اسامی خدای تعالی است، که به عنوان صفت آورده شده، و مراد از صفت، صفت استمراری است، نه تنها صفت گذشته، برای اینکه ایجاد مستمر، و فیض وجود، دایمی و انقطاع ناپذیر است، چون اگر فیض منقطع می‌شد، همه چیز نابود می‌گشت. </p> <p>و اگر صفت دیگر <span class="aya" rel="35_1" data-words="7-8">جاعل الملائکة</span> را دنبال آن صفت ذکر کرده برای اشاره به این حقیقت است که سبب انحصار حمد در خدای تعالی یکی دو تا نیست، گویا فرموده: حمد تنها برای خدا است، که آسمانها و زمین را ایجاد کرد، و باز حمد برای اوست که ملائکه را فرستادگان خود قرار داد، فرستادگانی بالدار... پس خدای تعالی در آنچه می‌کند محمود است، چون در آنچه می‌کند غیر از جمیل نیست. </p> <p> <span class="aya" rel="35_1" data-words="7-16">جاعل الملائکة رسلا أولی أجنحة مثنی و ثلاث و رباع...</span> <span class="phrase">کلمه <em rel="fa_35_1_8-8" data-sentence="5:273">ملائکة</em> جمع ملک-به فتحه لام-است، که موجوداتی هستند مخلوق خدا، و واسطه‌هایی بین او و بین عالم مشهود، که آنان را موکل بر امور عالم تکوین و تشریع کرده است، و بندگان محترمی هستند که هرگز خدا را در هر صورتی که به ایشان فرمان بدهد نافرمانی نمی‌کنند، و به هر چه مامور شوند انجام می‌دهند.</span> </p> <h3> <span class="title" rel="35_1">اشاره به اینکه همه ملائکه واسطه‌های بین خدا و خلق هستند، و مراد از اینکه ملائکه دارای بال‌ها <span class="aya" rel="35_1" data-words="10-11">أولی أجنحة</span> هستند</span> </h3> <p> <span class="phrase">بنا بر این، جمله‌ <span class="aya" rel="35_1" data-words="7-9">جاعل الملائکة رسلا</span> اشعار بلکه دلالت دارد بر اینکه تمام ملائکه -چون کلمه ملائکه جمع است و در آیه با الف و لام آمده افاده عموم می‌کند-رسولان و واسطه‌هایی بین خدا و بین خلق هستند، تااوامر تکوینی و تشریعی او را انجام دهند، و دیگر وجهی ندارد که ما کلمه <em rel="fa_35_1_9-9" data-sentence="319:72">رسل</em> را که در آیه است اختصاص دهیم به آن ملائکه‌ای که بر انبیاء نازل می‌شدند.</span> <span class="phrase">با اینکه قرآن کلمه <em rel="fa_35_1_9-9" data-sentence="19:822">رسل</em> را بر ملائکه‌ای که واسطه وحی نبودند نیز اطلاق کرده، از آن جمله فرموده: <span class="aya" rel="6_61" data-words="10-16">حتی إذا جاء أحدکم الموت توفته رسلنا</span><span class="footnote" rel="2" title="تا آنکه مرگ یکی از شما برسد، در آن موقع فرستادگان ما او را می‌گیرند سوره انعام، آیه ۶۱">*</span> و نیز فرموده: <span class="aya" rel="10_21" data-words="19-23">إن رسلنا یکتبون ما تمکرون</span><span class="footnote" rel="3" title="به یقین فرستادگان ما آنچه را که شما نیرنگ می‌کنید می‌نویسند سوره یونس، آیه ۲۱">*</span> و نیز فرموده: <span class="aya" rel="29_31" data-words="1-12">و لما جاءت رسلنا إبراهیم بالبشری قالوا إنا مهلکوا أهل هذه القریة</span><span class="footnote" rel="4" title="و چون فرستادگان ما نزد ابراهیم آمدند، تا وی را بشارت دهند، گفتند: ما ماموریم اهل این قریه را هلاک کنیم سوره عنکبوت، آیه ۳۱">*</span>.</span> </p> <p>         <code class="page" rel="17,6"/> و <span class="phrase">کلمه <em rel="fa_35_1_11-11" data-sentence="5:169">اجنحة</em> جمع <em rel="fa_35_1_11-11" data-sentence="66:151">جناح</em> است، که در پرندگان به منزله دست انسان است، و پرندگان به وسیله آن پرواز می‌کنند، و به فضا می‌روند و برمی‌گردند، و از جایی به جای دیگر نقل مکان می‌کنند.</span> </p> <p>وجود <span class="phrase">فرشتگان نیز مجهز به چیزی است که می‌توانند با آن کاری را بکنند که پرندگان آن کار را با بال خود انجام می‌دهند، یعنی ملائکه هم مجهز به چیزی هستند که با آن از آسمان به زمین و از زمین به آسمان می‌روند، و از جایی به جای دیگر که مامور باشند می‌روند، قرآن نام آن چیز را <em rel="fa_35_1_11-11" data-sentence="262:566">جناح</em>  (بال) گذاشته، و این نامگذاری مستلزم آن نیست که بگوییم ملائکه دو بال نظیر بال پرندگان دارند، که پوشیده از پر است، چون صرف اطلاق لفظ مستلزم آن جناح، نیست، هم چنان که الفاظ دیگری نظیر جناح نیز مستلزم معانی معهود نمی‌باشد مثلا، وقتی کلمه عرش و کرسی و لوح و قلم و امثال آن را در باره خدای تعالی اطلاق می‌کنیم، نمی‌گوییم عرش آنها و کرسی و لوح و قلمش نظیر کرسی و لوح و قلم ماست، بله این مقدار را از لفظ جناح می‌فهمیم که: نتیجه‌ای را که پرندگان از بالهای خود می‌گیرند، ملائکه هم آن نتیجه را می‌گیرند، و اما اینکه چطور آن نتیجه را می‌گیرند از لفظ جناح نمی‌توان به دست آورد.</span> </p> <p><span class="phrase">جمله‌ <span class="aya" rel="35_1" data-words="10-16">أولی أجنحة مثنی و ثلاث و رباع</span> صفت ملائکه است، و کلمه <em rel="fa_35_1_12-12" data-sentence="114:234">مثنی</em> و  <em rel="fa_35_1_14-14" data-sentence="175:217">ثلاث</em> ، و کلمه <em rel="fa_35_1_16-16" data-sentence="242:194">رباع</em> هر سه الفاظی هستند که بر تکرار عدد دلالت دارند، یعنی کلمه  <em rel="fa_35_1_12-12" data-sentence="359:121">مثنی</em> به معنای دو تا دو تا است، و کلمه <em rel="fa_35_1_14-14" data-sentence="450:74">ثلاث</em> به معنای سه تا سه تا، و کلمه <em rel="fa_35_1_16-16" data-sentence="536:31">رباع</em>  به معنای چهار تا چهار تا است.</span> گویا فرموده خداوند بعضی از فرشتگان را، دو بال داده و بعضی را سه بال، و بعضی را چهار بال. و جمله‌ <span class="aya" rel="35_1" data-words="17-21">یزید فی الخلق ما یشاء</span> -بر حسب سیاق، خالی از اشاره به این نکته نیست، که بعضی از ملائکه بیش از چهار بال هم دارند. </p> <p> <span class="aya" rel="35_1" data-words="22-27">إن الله علی کل شیء قدیر</span> -این جمله تمامی مطالب قبلی را تعلیل می‌کند، ممکن هم هست تنها تعلیل جمله اخیر باشد، ولی احتمال اول روشن‌تر به نظر می‌رسد. </p> <h3>بحث روایتی‌ <span class="title" rel="35_1">روایاتی در باره ملائکه و وصف ایشان، در ذیل آیه: <span class="aya" rel="35_1" data-words="7-11">جاعل الملائکة رسلا أولی أجنحة...</span>  </span> </h3> <p> در کتاب بحار از کتاب اختصاص نقل کرده که وی به سند خود از معلی بن محمد، و او با اسقاط نام راویان از امام صادق (ع) روایت کرده که فرمود: خدای عز و جل<code class="page" rel="17,7"/> ملائکه را از نور آفریده...<span class="footnote" rel="1" title="بحار الانوار، ج ۵۹، ص ۱۹۱، ح ۴۸">*</span>. </p> <p>و در تفسیر قمی گفته امام صادق (ع) فرمود: خداوند ملائکه را مختلف خلق کرد، مثلا وقتی جبرئیل نزد رسول خدا (ص) آمد، ششصد بال داشت، و بر ساق پایش دری بود چون قطره شبنمی که روی گیاهان می‌افتد. آن قدر بزرگ بود که بین آسمان و زمین را پر می‌کرد. </p> <p>و نیز فرمود: هر گاه خدای عز و جل به میکائیل دستور دهد به زمین هبوط کند، یک پایش روی زمین هفتم، و پای دیگرش روی آسمان هفتم قرار خواهد گرفت، و نیز خدای تعالی فرشتگانی دارد که نیمی از آنها از یخ، و نیم دیگرشان از آتش است، و ذکرشان این است که: ای خدایی که بین یخ و آتش الفت افکندی، دلهای ما را بر طاعتت ثبات بده<span class="footnote" rel="2" title="تفسیر قمی، ج ۲، ص ۲۰۶">*</span>. </p> <p>و نیز فرمود: خدا را فرشته‌ای است که بین نرمه گوشش تا دیدگانش مسافتی است که فرضا اگر پرنده‌ای بخواهد آن را طی کند، باید پانصد سال بال بزند. </p> <p>و نیز فرمود: ملائکه آب و طعام نمی‌خورند، و ازدواج ندارند، و تنها با نسیم عرش، زنده‌اند، و برای خدای عز و جل فرشتگانی است که تا روز قیامت یکسره در رکوع‌اند، و برای او فرشتگانی دیگر است که تا روز قیامت یکسره در سجده‌اند. </p> <p>آن گاه امام صادق (ع) فرمود رسول خدا (ص) فرموده: هیچ موجودی از مخلوقات خدا نیست که عددش بیشتر از ملائکه باشد، و در هر روز و یا هر شب هفتاد هزار فرشته به زمین نازل می‌شوند، و پیرامون کعبه طواف می‌کنند، و آن گاه نزد من و سپس نزد امیر المؤمنین (ع) رفته، سلام می‌کنند، و آن گاه نزد حسین  (ع) می‌روند و شب را نزد او می‌مانند، تا سحر شود، پس معراجی برای آنان نصب می‌کنند، تا به آسمان عروج کنند، و دیگر تا ابد به زمین نمی‌آیند<span class="footnote" rel="3" title="تفسیر نور الثقلین، ج ۴، ص ۳۴، ح ۲۰">*</span>. </p> <p>امام ابو جعفر (ع) فرموده: خدای عز و جل اسرافیل و جبرئیل و میکائیل را از یک تسبیح آفرید، و برایشان گوش و چشم و تیزی عقل و سرعت فهم قرار داد<span class="footnote" rel="4" title="تفسیر نور الثقلین، ج ۳، ص ۳۵۰، ح ۲۱">*</span>. </p> <p>امیر المؤمنین (ع) در باره خلقت ملائکه فرموده: خدایا ملائکه را بیافریدی، و در آسمانت جای دادی، ملائکه‌ای که نه در آنان سستی هست و نه غفلت، و نه در ایشان         <code class="page" rel="17,8"/> معصیتی مفهوم دارد. آری آنها داناترین خلق تو به تو هستند و ترسنده‌ترین خلق تو از تواند، و مقرب‌ترین خلق تو به تواند و عامل‌ترین خلق تو به فرمان تواند، نه خواب بر دیدگان ایشان مسلط می‌شود، و نه سهو عقول، و نه خستگی بدنها، ایشان نه در پشت پدران جای می‌گیرند، و نه در رحم مادران، و نه خلقتشان از ماء مهین است، بلکه تو ای خدا ایشان را به نوعی دیگر ایجاد کرده‌ای، و در آسمانهایت منزل دادی، و با جای دادنت در جوار خود اکرامشان کرده‌ای، و بر وحی خود امین ساختی، و آفات را از ایشان دور کردی، و از بلاها محافظتشان فرمودی، و از گناهان پاکشان ساختی، اگر قوت تو نبود خود قوی نمی‌شدند، و اگر تثبیت تو نبود خودشان ثابت قدم نمی‌گشتند، و اگر رحمت تو نبود اطاعت تو نمی‌کردند، و اگر تو نبودی آنها هم نبودند. </p> <p>لیکن اگر آنها که این همه نزد تو مقام دارند، و تو را اطاعت می‌کنند و نزدت دارای منزلتند، و غفلتشان از امر تو اندک است، آنچه را که از تو بر ایشان پوشیده مانده مشاهده می‌کردند، و آن عظمت را که تا کنون از تو پی نبرده‌اند پی می‌بردند، قطعا عبادت و عمل خود را کوچک می‌شمردند، و نفس خود را به ملامت می‌گرفتند، و می‌دانستند که تو را آن طور که باید عبادت نکردند. منزهی تو که خالقی و معبودی، چقدر رفتارت با مخلوقاتت نیکو است<span class="footnote" rel="1" title="تفسیر قمی، ج ۲، ص ۲۰۷">*</span>. </p> <p>و در بحار از الدر المنثور از ابی العلاء بن سعد روایت آورده، که گفت روزی رسول خدا (ص) به همنشینان خود فرمود: آسمان به تنگ آمد، و حق دارد که چنین باشد، برای اینکه جای یک قدم در آن نیست، مگر آنکه همانجا را فرشته‌ای اشغال کرده، که یا در رکوع است، و یا در سجده، آن گاه این آیه را تلاوت فرمود: <span class="aya" rel="37_165-166" data-words="1-8">و إنا لنحن الصافون، و إنا لنحن المسبحون</span> -به درستی ماییم که همواره در صفیم، و ماییم که همواره در تسبیح هستیم<span class="footnote" rel="2" title="بحار الانوار، ج ۵۹، ص ۲۰۱، ح ۷۹، ط بیروت">*</span>. </p> <p>و از خصال روایت شده که وی به سند خود از محمد بن طلحه حدیث کرده، و او بدون ذکر بقیه سند از رسول خدا (ص) روایت کرده، که فرموده: ملائکه بر سه دسته‌اند، دسته‌ای دارای دو بال و دسته‌ای دارای سه بال و دسته دیگر دارای چهار بالند<span class="footnote" rel="3" title="خصال، ج ۱، ص ۱۵۳، ح ۱۹۱">*</span>. </p> <p>       <code class="page" rel="17,9"/> مؤلف: نظیر این حدیث را کافی هم به سند خود از عبد اللَّه بن طلحه روایت کرده<span class="footnote" rel="1" title="روضه کافی، ج ۸، ص ۲۷۲، ح ۴۰۳، ط بیروت">*</span>. و شاید مراد از آن، توصیف اغلب ملائکه باشد، نه همه آنها، و گر نه با سیاق آیه که می‌فرمود:  در خلقت هر چه بخواهد اضافه می‌کند و با روایات دیگر که می‌فرمود: جبرئیل ششصد بال داشت معارض خواهد بود. </p> <p>و از کتاب توحید حکایت شده، که وی به سند خود از ابی حیان تیمی، از پدرش از امیر المؤمنین (ع) روایت کرده، که فرمود: احدی از مردم نیست مگر آنکه با او چند فرشته است، که وی را از اینکه در چاهی سقوط کند، و یا دیواری به رویش فرو ریزد، و یا ناملایمی به او برسد، حفظ می‌کنند، و این مراقبت را در طول عمر او ادامه می‌دهند تا اجلش فرا رسد، آن گاه او را تنها می‌گذارند، تا هر بلایی که مقدر است، بر سرش بیاید...<span class="footnote" rel="2" title="توحید صدوق، ص ۳۶۷، ح ۵">*</span>. </p> <p>و از کتاب بصائر، از سیاری، از عبد اللَّه بن ابی عبد اللَّه فارسی، و غیر او روایتی آورده که نامبردگان بدون ذکر سند، از امام صادق (ع) نقل کرده‌اند، که فرمود: کروبیان طایفه‌ای از شیعیان ما هستند که از خلق اولند، که خدای تعالی آنان را در پشت عرش قرار داده، آن قدر نورانی هستند که اگر نور یکی از ایشان بر تمامی اهل زمین تقسیم شود، ایشان را کفایت کند. آن گاه فرمود: موسی (ع) بعد از آنکه از خدا درخواست دیدن کرد، خداوند به یکی از کروبیان فرمود تا برای کوه تجلی کند، و او هم برای کوه جلوه‌ای کرد، و با جلوه خود، آن را پاره پاره ساخت<span class="footnote" rel="3" title="بصائر الدرجات، ص ۶۹، ح ۲">*</span> 3. </p> <p>و از صحیفه سجادیه حکایت شده که امام سجاد (ع) در یکی از دعاهایش -که در باره حاملان عرش خدا، و هر فرشته مقرب اوست-چنین گفته: بار الها!بر حاملان عرشت درود فرست، که هرگز از تسبیح تو خسته نمی‌شوند، و از تقدیست به تنگ نمی‌آیند، و از عبادت تو به ستوه نمی‌آیند، هرگز کوتاهی کردن در انجام وظیفه را بر جدیت بر امر تو ترجیح نمی‌دهند، و از وله و عشق ورزیدن به تو غافل نمی‌شوند، و به اسرافیل که صاحب صور شاخص است، آن که همواره در انتظار فرمان توست، تا با دمیدن در آن، خفتگان در قبور و گروگانهای گور را بیدار کند، و به میکائیل، آن فرشته آبرومند در درگاهت که از اطاعتت مکانی رفیع یافته، و جبرئیل که امین بر وحی توست، و فرمانش در آسمانهایت نافذ است، و نزد تو مکانی دارد، و مقرب درگاه توست، و به روح، که مسلط بر ملائکه حجابهاست، و آن       <code class="page" rel="17,10"/> بار الها!هم بر ایشان درود بفرست، و هم بر ملائکه پایین‌تر از آنان، آنها که ساکنان آسمانهایت، و اهل امانت بر رسالتت هستند، آنهایی که دایم در عبادت بودن خسته‌شان نمی‌کند، و از غلبه خواب و خستگی سست نمی‌شوند، شهوتها از تسبیح تو بازشان نمی‌دارد، و سهو غفلتها از تعظیم تو غافلشان نمی‌کند، آنها که از عظمت تو دیدگانی افتاده و خاشع دارند و هرگز جرأت سربلند کردن و به تو نگریستن نمی‌کنند، آنها که چانه‌هایشان (از شدت خضوع) پایین افتاده، و رغبتشان در آنچه نزد تو سراغ دارند طولانی، و یادشان از نعمت‌های تو دائمی است، در برابر عظمت تو و جلال کبریائیت متواضعند، و آنهایی که چون جهنم را می‌بینند، که بر اهل معصیت، زبانه می‌کشد، می‌گویند: خدایا تو منزهی، و ما آن طور که باید عبادتت نکردیم . </p> <p>پروردگارا!پس درود بفرست بر ایشان، و بر روحانیان از فرشتگان، و مقربین درگاهت، و حاملان غیب به سوی رسولانت، و آنها که بر وحیت امین تو شدند، و دسته‌های مختلف از فرشتگانت، که تو آنان را به خودت اختصاص دادی، و با تقدیست، از طعام و نوشیدنیها بی‌نیازشان کردی، و در باطن طبقات آسمانهایت جای دادی، و آنها که در اطراف آسمانهایت قرار دارند، تا روزی که فرمانت صادر شود، بساط خلقتت را برچینند. </p> <p>و آنها که خزانه‌دار باران و رانندگان ابرند، و آن فرشته‌ای که به خاطر صدای زجر او صدای ناله رعدها شنیده می‌شود، و آنان که برف و تگرگ را مشایعت نموده با دانه‌های باران در هنگام نزول فرود می‌آیند، و آنها که قوام خزینه‌های باد به وجود ایشان است، و آنها که موکل بر کوه‌ها هستند، تا فرو نریزند، و آنها که تو، وزن آبها وکیل آبی که بارانهای مفید و مضر مشتمل بر آنند، به ایشان شناساندی، و آن فرشتگان که رسولان تو به سوی اهل زمین هستند که یا بلایی مکروه می‌آورند، و یا رخایی محبوب. </p> <p>و سفیران کرام بر ره، و حافظان کرام نویسنده، و ملک الموت و کارکنانش، و منکر و نکیر و مبشر و بشیر، و رؤمان که بازپرس قبور است، و طواف کنندگان بیت معمور، و مالک دوزخ، و خازنان آن، و رضوان بهشت و پرده‌داران آن، و آن فرشتگانی که آنچه تو دستور می‌دهی بدون عصیان فرمان می‌برند، و آنهایی که به اهل بهشت می‌گویند: سلام علیکم، این بهشت به خاطر صبری است که کردید، و چه نیک است پایان خوب این سرا ، و زبانیه که وقتی دستور می‌رسد کفار را بگیرید و ببندید و به سوی دوزخ بکشید به سرعت می‌شتابند، و مهلتشان نمی‌دهند، خدایا به همه اینها که به ذکر نامشان ملهم شدیم، درود<code class="page" rel="17,11"/> فرست، هر چند که ما به مکان و منزلت یک یک آنها در درگاه تو آشنا نیستیم، و نمی‌دانیم به چه کاری موکلند، و به ساکنان هوا و زمین و آب و هر کس از ایشان که موکل بر خلقند. </p> <p>بار الها!بر همه‌شان درود بفرست، در آن روز که هر کسی وقتی می‌آید یک سائق با او هست و یک گواه، بر همه‌شان درودی بفرست که کرامتی بر کرامتشان و طهارتی بر طهارتشان بیفزاید...<span class="footnote" rel="1" title="صحیفه سجادیه، ص ۲۳، دعای ۳">*</span>. </p> <p>و در بحار، از الدر المنثور از ابن شهاب روایت کرده که گفت: رسول خدا (ص) از جبرئیل خواست‌تا خود را با صورت واقعی‌اش به وی نشان دهد، جبرئیل گفت: تو طاقت دیدن صورت واقعی مرا نداری، فرمود: با این حال دوست دارم تو را به آن صورت ببینم، پس رسول خدا (ص) در شبی مهتابی به نمازگاه خود بیرون رفت، که ناگهان جبرئیل با صورت واقعی‌اش نزدش آمد، آن جناب از دیدن وی بیهوش شد، و چون به هوش آمد دید تکیه بر جبرئیل دارد، و جبرئیل یکی از دو دست خود را بر سینه او و دست دیگر را بین دو شانه او نهاده، فرمود: من هرگز باور نمی‌کردم که چیزی از مخلوقات به این شکل باشد، جبرئیل گفت: پس چطور می‌توانی اسرافیل را ببینی؟ او دوازده بال دارد که یک بالش در مشرق و بال دیگرش در مغرب است، و عرش بر شانه او قرار دارد و گویا در برابر عظمت پروردگار آن قدر کوچک می‌شود که به صورت مرغی کوچکتر از گنجشک در می‌آید و در هر حال عرش خدا را عظمت خدایی حمل می‌کند<span class="footnote" rel="2" title="بحار الانوار، ج ۵۹، ص ۲۵۹، ح ۳۰، ط بیروت">*</span>. </p> <p>و در صافی از توحید نقل کرده، که بسند خود از امیر المؤمنین (ع) روایت کرده که در حدیثی فرمود: منظور از آیه <span class="aya" rel="53_17-18" data-words="1-12">ما زاغ البصر و ما طغی، لقد رأی من آیات ربه الکبری</span> - چشم منحرف نشد، و عوضی هم ندید، او از آیات بزرگ پروردگارش را دید این است که آن جناب جبرئیل را دو بار به صورت واقعی‌اش دید، یکی این بار بود، و یکی هم باری دیگر، و از این جهت جبرئیل را از آیات بزرگ خدا خواند، که جبرئیل خلقتی عظیم دارد، و او از روحانیین است، که خلقت و صفتشان را غیر از خدا کسی درک نمی‌کند<span class="footnote" rel="3" title="تفسیر صافی، ج ۲، ص ۶۲۴">*</span>. </p> <p>و از خصال حکایت شده که به سند خود از محمد بن روان، از امام صادق  (ع) روایت کرده که فرمود: رسول خدا (ص) فرمود: وقتی جبرئیل نزد من آمد، گفت من و هیچ یک از ملائکه به خانه‌ای که در آن سگ و یا مجسمه و       <code class="page" rel="17,12"/> یا ظرفی باشد که در آن بول کنند داخل نمی‌شویم<span class="footnote" rel="1" title="خصال صدوق، ص ۱۳۸، ح ۱۵۵">*</span>. </p> <p>مؤلف: در این باب در باره صفت ملائکه روایاتی بیرون از حد شمار وارد شده، که یا مربوط به معاد است، و یا مربوط به معراج رسول خدا (ص)، و یا در ابواب متفرقه دیگر، و آنچه ما به عنوان نمونه در این جا آوردیم کافی است. </p> <p>و در عیون در باب روایات جامعی که از حضرت رضا (ع) نقل شده، به سند خود از آن جناب (ع) نقل کرده، که فرمود: رسول خدا (ص) فرمود: قرآن را با صوت خوش بخوانید، که صوت خوش به زیبایی قرآن می‌افزاید، آن گاه این جمله را قرائت کردند: <span class="aya" rel="35_1" data-words="17-21">یزید فی الخلق ما یشاء</span><span class="footnote" rel="2" title="عیون اخبار الرضا، ج ۲، ص ۶۹، ح ۳۲۲، ط قم">*</span>. </p> <p>و در توحید به سند خود از زراره، از عبد اللَّه بن سلیمان، از امام صادق (ع) روایت کرده که گفت: شنیدم آن جناب می‌فرمود: قضا و قدر دو تا از مخلوقات خدایند، و خدا هر چه بخواهد در خلق می‌افزاید<span class="footnote" rel="3" title="توحید صدوق، باب ۶۰، القضا و القدر، ص ۳۶۴، ح ۱، ط انتشارات اسلامی">*</span>. </p> <p>و در مجمع البیان در ذیل جمله <span class="aya" rel="35_1" data-words="17-21">یزید فی الخلق ما یشاء</span> گفته: از ابو هریره از رسول خدا (ص) روایت شده که فرمود: زیادی در خلقت، روی زیبا و صوت خوب و شعر خوب است<span class="footnote" rel="4" title="مجمع البیان، ج ۸، ص ۴۰۰">*</span>. </p> <p>مؤلف: روایات سه‌گانه اخیر از باب جری و تطبیق کلی بر مصداق است. </p> <h3>گفتاری در باره ملائکه‌ <span class="title" rel="35_1"> (اوصاف چهار گانه ملائکه در قرآن و حدیث) </span> </h3> <p> در قرآن کریم مکرر کلمه ملائکه ذکر شده ولی نام هیچ یک از آنان را نبرده مگر جبرئیل و میکائیل را و بقیه ملائکه را با ذکر اوصافشان یاد کرده، مانند: ملک الموت و کرام الکاتبین و سفرة الکرام البرره و رقیب و عتید و غیر اینها. </p> <p>و از صفات و اعمال ملائکه که در کلام خدا و در احادیث سابق ذکر شده‌اند، یکی این است که ملائکه موجوداتی هستند شریف و مکرم، که واسطه‌هایی بین خدای تعالی و این عالم محسوس هستند، به طوری که هیچ حادثه‌ای از حوادث و هیچ واقعه‌ای مهم و یا غیر مهم         <code class="page" rel="17,13"/> نیست، مگر آنکه ملائکه در آن دخالتی دارند، و یک یا چند فرشته، موکل و مامور آنند، اگر آن حادثه فقط یک جنبه داشته باشد یک فرشته، و اگر چند جنبه داشته باشد چند ملک موکل بر آنند. </p> <p>و دخالتی که دارند تنها و تنها این است که امر الهی را در مجرایش به جریان اندازند، و آن را در مسیرش قرار دهند، هم چنان که قرآن در این باره فرموده: <span class="aya" rel="21_27" data-words="1-7">لا یسبقونه بالقول و هم بأمره یعملون</span><span class="footnote" rel="1" title="در سخن از او پیشی نمی‌گیرند، و به امر او عمل می‌کنند سوره انبیاء، آیه ۲۷">*</span>. </p> <p>صفت دومی که از ملائکه در قرآن و حدیث آمده این است که: در بین ملائکه نافرمانی و عصیان نیست، معلوم می‌شود ملائکه نفسی مستقل ندارند، و دارای اراده‌ای مستقل نیستند، که بتوانند غیر از آنچه که خدا اراده کرده اراده کنند، پس ملائکه در هیچ کاری استقلال ندارند، و هیچ دستوری را که خدا به ایشان تحمیل کند تحریف نمی‌کنند، و کم و زیادش نمی‌سازند، هم چنان که فرمود: <span class="aya" rel="66_6" data-words="18-26">لا یعصون الله ما أمرهم و یفعلون ما یؤمرون</span><span class="footnote" rel="2" title="خدا را در آنچه امرشان کند نافرمانی نمی‌کنند سوره تحریم، آیه ۶">*</span>. </p> <p>صفت سوم اینکه: ملائکه با همه کثرتی که دارند، دارای مراتب مختلفی از نظر بلندی و پایینی هستند بعضی ما فوق بعضی دیگر، و جمعی نسبت به ما دون خود آمرند، و آن دیگران مامور و مطیع آنان، و آنکه آمر است به امر خدا امر می‌کند، و حامل امر خدا به سوی مامورین است، و مامورین هم به دستور خدا مطیع آمرند، در نتیجه ملائکه به هیچ وجه از ناحیه خود اختیاری ندارند، هم چنان که قرآن کریم فرموده: <span class="aya" rel="37_164" data-words="1-7">و ما منا إلا له مقام معلوم</span><span class="footnote" rel="3" title="هیچ یک از ما نیست مگر آنکه مقامی معلوم دارد سوره صافات، آیه ۱۶۴">*</span> و نیز فرموده: <span class="aya" rel="81_21" data-words="1-3">مطاع ثم أمین</span><span class="footnote" rel="4" title="فرمانده فرشتگان و امین وحی است سوره تکویر، آیه ۲۱">*</span> و نیز فرموده: <span class="aya" rel="34_23" data-words="15-21">قالوا ما ذا قال ربکم قالوا الحق</span><span class="footnote" rel="5" title="پرسیدند: پروردگارتان چه گفت؟ گفتند: حق گفت سوره سبأ، آیه ۲۳">*</span>. </p> <p>صفت چهارم اینکه: ملائکه از آن جا که هر چه می‌کنند به امر خدا می‌کنند، هرگز شکست نمی‌خورند، به شهادت اینکه فرموده: <span class="aya" rel="35_44" data-words="19-31">و ما کان الله لیعجزه من شیء فی السماوات و لا فی الأرض</span><span class="footnote" rel="6" title="خدا هرگز چنین نبوده که چیزی در آسمانها و زمین او را عاجز کند سوره فاطر، آیه ۴۴">*</span> و از سوی دیگر فرموده: <span class="aya" rel="12_21" data-words="27-31">و الله غالب علیأمره</span><span class="footnote" rel="7" title="خدا بر امر خود مسلط است سوره یوسف، آیه ۲۱">*</span> و نیز فرموده: <span class="aya" rel="65_3" data-words="14-17">إن الله بالغ أمره</span><span class="footnote" rel="8" title="خدا کار خود را به انجام خواهد رسانید سوره طلاق، آیه ۳">*</span> </p><h3> <span class="title" rel="35_1">بیان اینکه وجود ملائکه مادی و جسمانی نیست و توضیحی در مورد تمثل ملائکه به اشکال و تهیات جسمانی و رد اینکه گفته شده ملک جسمی است لطیف...  <p/></span> </h3> <p> از این جا روشن می‌شود ملائکه موجوداتی هستند که در وجودشان منزه از ماده                 <code class="page" rel="17,14"/> جسمانی‌اند، چون ماده جسمانی در معرض زوال و فساد و تغییر است، و نیز کمال در ماده، تدریجی است، از مبدأ سیر و حرکت می‌کند تا به تدریج به غایت کمال برسد، و چه بسا در بین راه به موانع و آفاتی برخورد کند و قبل از رسیدن به حد کمالش از بین برود، ولی ملائکه این طور نیستند. </p> <p>و نیز از این بیان روشن می‌شود اینکه در روایات، سخن از صورت و شکل و هیاتهای جسمانی ملائکه رفته، -که پاره‌ای از آن را در روایات سابق ملاحظه فرمودید-از باب تمثل است، و خواسته‌اند بفرمایند: فلان فرشته طوری است که اگر اوصافش با طرحی نشان داده شود، به این شکل درمی‌آید، و به همین جهت انبیا و امامان، فرشتگان را به آن صورت که برای آنان مجسم شدند، توصیف کرده‌اند و گرنه ملائکه به صورت و شکل درنمی‌آیند. </p> <p>آری فرق است بین تمثل و شکل‌گیری، تمثل ملک به صورت انسان، معنایش این است که ملک در ظرف ادراک آن کسی که وی را می‌بیند، به صورت انسان درآید، در حالی که بیرون از ظرف ادراک او، واقعیت و خارجیت دیگری دارد، و آن عبارت است از صورتی ملکی. </p> <p>به خلاف تشکل و تصور، که اگر ملک به صورت انسان، متصور و به شکل او متشکل شود، انسانی واقعی می‌شود، هم در ظرف ادراک بیننده، و هم در خارج آن ظرف، و چنین ملکی هم در ذهن ملک است، و هم در خارج، و این ممکن نیست، و ما در تفسیر سوره مریم گفتاری در معنای تمثل گذراندیم. </p> <p>در آن جا گفتیم که خدای سبحان این معنا را که ما برای تمثل کردیم تصدیق دارد، و در داستان مسیح و مریم می‌فرماید: <span class="aya" rel="19_17" data-words="5-11">فأرسلنا إلیها روحنا فتمثل لها بشرا سویا</span><span class="footnote" rel="1" title="ما روح خود را نزد او فرستادیم، پس برای او به صورت بشری تمام عیار ممثل شد سوره مریم، آیه ۱۷">*</span> که تفسیرش در همان جا گذشت. </p> <p>و اما اینکه بر سر زبانها افتاده که می‌گویند: ملک جسمی است لطیف، که به هر شکل درمی‌آید جز به شکل سگ و خوک، و جن نیز جسمی است لطیف، جز اینکه جن به هر شکلی درمی‌آید حتی شکل سگ و خوک مطلبی است که هیچ دلیلی بر آن نیست، نه از عقل و نه از نقل-نه نقل از کتاب و نه نقل از سنت معتبر-، و اینکه بعضی ادعا کرده‌اند بر اینکه مسلمین بر این مطلب اجماع دارند، علاوه بر اینکه چنین اجماعی در کار نیست، هیچ دلیلی بر حجیت چنین اجماعی در مسائل اعتقادی نیست. </p> 
