<h3 class="ayas">سوره البقرة آیه ۲۲۱</h3><code class="section" rel="2_221-221"/><h3>ترجمه آیه</h3> <p> <span class="trans" rel="2_221">با زنان مشرک ازدواج مکنید تا ایمان آورند و یک کنیز با ایمان بهتر است از خانمی مشرک هر چند آن خانم مورد شگفت و خوشایندتان باشد و با مردان مشرک ازدواج مکنید تا ایمان آورند که یک برده مؤمن از آقایی مشرک بهتر است هر چند که مورد شگفت و خوشایند شما باشد آری مشرکین شما را به سوی آتش دعوت می‌کنند و خدا به سوی جنت و مغفرتی به اذن خود می‌خواند و آیات خود را برای مردم بیان می‌کند تا شاید متذکر شوند «۲۲۱» </span></p> <h3>بیان آیه</h3> <p>  <span class="aya" rel="2_221" data-words="1-6">و لا تنکحوا المشرکات حتی یؤمن</span>...  راغب در مفردات می‌گوید کلمه نکاح در اصل لغت به معنای عقد نکاح بوده، بعدا<code class="page" rel="2,303"/> بعنوان استعاره در عمل زناشویی استعمال شده، و این محال است که در اصل لغت به معنای عمل زناشویی بوده و سپس استعاره شده باشد در عقد ازدواج، برای اینکه تمامی الفاظی که عمل زناشویی را افاده می‌کنند، کنایات هستند و هیچ لفظی در برابر این عمل وضع نشده، چون همه مردم گفتگوی از آن را زشت می‌دانند، و با این حال محال است کسی که می‌خواهد به مخاطب خود از یک عمل مشروع و پسندیده خبر دهد، و بگوید: من با فلانی ازدواج کرده‌ام، تعبیری کند که تنها در هنگام فحش دادن استعمال می‌شود. </p> <p>این بود گفتار راغب<span class="footnote" rel="1" title="راغب کتاب النون">*</span> و گفتار درستی است، چیزی که هست باید این را هم می‌گفت، که منظور از عقد علقه زوجیت است، نه عقد لفظی که بین هر ملت و مذهبی در هنگام مراسم ازدواج خوانده می‌شود. </p> <h3> <span class="title" rel="2_221">معنا و مراتب شرک و موارد استعمال کلمه <em>مشرک</em> و <em>کافر</em> </span> </h3> <p> و کلمه مشرکات اسم فاعل از مصدر اشراک، یعنی شریک گرفتن برای خدای سبحان است، و معلوم است که شریک گرفتن مراتب مختلفی از نظر ظهور و خفا دارد، همانطور که کفر و ایمان هم از این نظر دارای مراتبند. </p> <p>مثلا اعتقاد به اینکه خدا دو تا و یا بیشتر است و نیز بتها را شفیعان درگاه خدا گرفتن، شرکی است ظاهر، و از این شرک کمی پنهان‌تر شرکی است که اهل کتاب دارند، و برای خدا فرزند قائلند، و مخصوصا مسیح و عزیر را پسران خدا می‌دانند. </p> <p>و به حکایت قرآن می‌گویند: <span class="aya" rel="5_18" data-words="6-10">نحن أبناء الله و أحباؤه</span><span class="footnote" rel="2" title="ما همه پسران خدا و دوستان اوئیم">*</span> و این نیز شرک است، از این هم کمی مخفی‌تر اعتقاد به استقلال اسباب است، اینکه انسان مثلا دوا را شفا دهنده بپندارد، و همه اعتمادش به آن باشد، این نیز یک مرتبه از شرک است، و همچنین ضعیف‌تر و ضعیف‌تر می‌شود، تا برسد به شرکی که به جز بندگان مخلص خدا احدی از آن بری نیست، و آن عبارت است از غفلت از خداوند تعالی و توجه به غیر خدای عز و جل، پس همه اینها شرک است. </p> <p>اما این باعث نمی‌شود که ما کلمه مشرک را بر همه دارندگان مراتب شرک اطلاق کنیم، هم چنان که می‌دانیم اگر مسلمانی نماز و یا واجبی دیگر را ترک کند، به آن واجب کفر ورزیده، ولی کلمه کافر را بر او اطلاق نمی‌کنیم، مثلا خدای تعالی ترک عمل حج را کفر خوانده، و فرموده: <span class="aya" rel="3_97" data-words="11-28">و لله علی الناس حج البیت من استطاع إلیه سبیلا و من کفر فإن الله غنی عن العالمین</span>     <code class="page" rel="2,304"/><span class="footnote" rel="1" title="برای خدا بر مردم-البته آنها که استطاعت دارند-است که به زیارت خانه بروند، و هر کس کفر بورزد خدا از همه عالمیان بی‌نیاز است سوره آل عمران آیه ۹۷&quot;">*</span> ولی چنین کسی را کافر نمی‌خوانیم، بلکه فاسقی است که به یکی از واجبات خدا کفر ورزیده و بر فرض هم که بتوانیم اطلاق کنیم، باید بگوئیم فلانی کافر به حج است. </p> <p>و همچنین سایر صفاتی که در قرآن استعمال شده، مانند صالحین و قانتین، و شاکرین، و متطهرین، و یا فاسقین، و ظالمین، و و و، برابر و معادل‌افعالی که این صفات از آنها مشتق شده نیستند،  کسی که یک عمل صالح، و یک عبادت، و یک شکر، و یک طهارت، و یک فسق، و یک ظلم کرده، صالح و قانت و شاکر و متطهر و فاسق و ظالم خوانده نمی‌شود و این واضح است، پس این عناوین را نام یا صفت کسی کردن، حکمی دارد، و صرف نسبت دادن فعل به آن کس حکمی دیگر. </p> <h3> <span class="title" rel="2_221">در قرآن کریم کلمه <em>مشرک</em> بر غیر اهل کتاب اطلاق شده و اطلاق آن بر اهل کتاب ثابت و معلوم نیست</span> </h3> <p> علاوه بر اینکه این معنا به روشنی معلوم نشده، که قرآن کریم کلمه مشرک را بر اهل کتاب هم اطلاق کرده باشد، به خلاف لفظ کافرین، بلکه تا آنجا که می‌دانیم این کلمه بر غیر اهل کتاب اطلاق شده، مثلا فرموده: <span class="aya" rel="98_1" data-words="1-13">لم یکن الذین کفروا من أهل الکتاب، و المشرکین منفکین، حتی تأتیهم البینة</span><span class="footnote" rel="2" title="آنهایی که از اهل کتاب کفر ورزیدند، و نیز مشرکین هرگز جدا نمی‌شدند تا آنکه بلیه‌ای ببینند سوره بینه آیه ۱&quot;">*</span>. </p> <p>و یا فرموده: <span class="aya" rel="9_28" data-words="5-11">إنما المشرکون نجس، فلا یقربوا المسجد الحرام</span><span class="footnote" rel="3" title="جز این نیست که مشرکین نجسند، پس نباید به مسجد الحرام نزدیک شوند سوره توبه آیه ۲۹&quot;">*</span> و یا فرموده: <span class="aya" rel="9_7" data-words="1-4">کیف یکون للمشرکین عهد</span><span class="footnote" rel="4" title="چگونه پیمان مشرکین احترام دارد سوره توبه آیه ۷&quot;">*</span> و نیز می‌فرماید: <span class="aya" rel="9_36" data-words="27-30">و قاتلوا المشرکین کافة</span><span class="footnote" rel="5" title="مشرکین را با همگیشان قتال کنید سوره توبه آیه ۲۷&quot;">*</span> و باز می‌فرماید: <span class="aya" rel="9_5" data-words="5-8">فاقتلوا المشرکین حیث وجدتموهم</span><span class="footnote" rel="6" title="مشرکین را هر جا یافتید بکشید سوره توبه آیه ۶&quot;">*</span> و مواردی دیگر. </p> <p>و اما اینکه فرمود: <span class="aya" rel="2_135" data-words="1-17">و قالوا کونوا هودا أو نصاری تهتدوا، قل بل ملة إبراهیم حنیفا، و ما کان من المشرکین</span><span class="footnote" rel="7" title="و گفتند یهودی و یا مسیحی باشید، تا راه یافته باشید، بگو: نه، بلکه باید به کیش ابراهیم حنیف بود، و او از مشرکان نبود سوره بقره آیه ۱۳۵&quot;">*</span> منظورش از مشرکین یهود و نصاری نیست، تا تعریضی بر اهل کتاب باشد، و در نتیجه با گفته ما منافات داشته باشد، بلکه ظاهرا منظور غیر اهل کتاب است، به               <code class="page" rel="2,305"/> قرینه اینکه در آیه‌ای دیگر فرموده: <span class="aya" rel="3_67" data-words="1-17">ما کان إبراهیم یهودیا و لا نصرانیا و لکن کان حنیفا مسلما و ما کان من المشرکین</span><span class="footnote" rel="1" title="ابراهیم یهودی و نصرانی نبود، و لیکن حنیف و مسلم بود، و از مشرکین نبود سوره آل عمران آیه ۶۷&quot;">*</span>. </p> <p>چون از این آیه استفاده می‌شود کلمه حنیف تعریضی بر یهود و نصاری است، نه جمله‌ <span class="aya" rel="3_67" data-words="13-17">و ما کان من المشرکین</span>، چون حنیف به معنای بری‌ء بودن ساحت ابراهیم از انحراف از وسط به طرف افراط و تفریط است، به طرف مادیت محضه یهود، و معنویت محضه نصارا، و کلمه مسلما تعریض بر مشرکین است، چون می‌فهماند که ابراهیم تنها تسلیم خدا بود، و چون بت‌پرستان برای او شریکی نمی‌گرفت. </p> <p>و همچنین آیات زیر که در آنها کلمه مشرکین آمده، با گفتار ما منافاتی ندارد چون در اینها منظور از این کلمه معنای وصفی و اسمی آن نیست، بلکه منظور کسانی است که گاهگاهی شرک از آنان سر می‌زند، و آن آیات این است: <span class="aya" rel="12_106" data-words="1-9">و ما یؤمن أکثرهم بالله، إلا و هم مشرکون</span><span class="footnote" rel="2" title="اکثر آنان به خدا ایمان نمی‌آورند مگر آنکه مرتکب شرک هم می‌شوند سوره یوسف آیه ۱۰۶&quot;">*</span> <span class="aya" rel="16_100" data-words="1-10">إنما سلطانه علی الذین یتولونه، و الذین هم به مشرکون</span><span class="footnote" rel="3" title="شیطان تنها بر کسانی تسلط دارد، که او را دوست می‌دارند، و کسانی که به خدا شرک آورند">*</span> چون می‌دانیم مؤمنین هم که احیانا گناه می‌کنند، در حال گناه در تحت تسلط شیطانند پس این شرک شرک مشرکین اصطلاحی نیست، شرکی است که بعضی از مؤمنین و بلکه همه آنان سوای افرادی انگشت شمار یعنی اولیای مقرب و عباد صالحین گرفتار آن می‌شوند. </p> <h3> <span class="title" rel="2_221">ظاهر آیه شریفه تحریم ازدواج با زن و مرد بت پرست است نه ازدواج با اهل کتاب</span> </h3> <p> پس از این بیان که قدری هم طولانی شد، این معنا روشن گردید که ظاهر آیه شریفه که می‌فرماید: <span class="aya" rel="2_221" data-words="1-4">و لا تنکحوا المشرکات</span> تنها می‌خواهد ازدواج با زن و مرد بت‌پرست را تحریم کند، نه ازدواج با اهل کتاب را. </p> <h3> <span class="title" rel="2_221">عدم تعارض و عدم وقوع نسخ بین آیات سوره بقره و آیات سوره مائده و ممتحنه</span> </h3> <p> پس از اینجا فساد گفته بعضی روشن می‌شود که گفته‌اند: آیه شریفه ناسخ آیه سوره مائده است، که می‌فرماید: <span class="aya" rel="5_5" data-words="1-27">الیوم أحل لکم الطیبات، و طعام الذین أوتوا الکتاب حل لکم، و طعامکم حل لهم، و المحصنات من المؤمنات، و المحصنات من الذین أوتوا الکتاب من قبلکم</span><span class="footnote" rel="4" title="امروز دیگر هر چیز پاکیزه‌ای برایتان حلال شد، و طعام اهل کتاب برای شما، و طعام شما برای آنان، و زنان پارسای مؤمن، و زنان پارسایی که قبل از شما اهل کتاب بودند، حلال گردید سوره مائده آیه ۶&quot;">*</span>. </p>   <p> سوره نحل آیه 100"   <code class="page" rel="2,306"/> و نیز فساد این گفتار که گفته‌اند: آیه مورد بحث که می‌فرماید با زنان مشرکه ازدواج نکنید، و آیه: <span class="aya" rel="60_10" data-words="42-46">و لا تمسکوا بعصم الکوافر</span><span class="footnote" rel="1" title="و به عقد زنان کافر اعتبار منهید سوره ممتحنه آیه ۱۰&quot;">*</span> ناسخ آیه مائده هستند، و نیز اینکه گفته‌اند: آیه سوره مائده ناسخ دو آیه سوره بقره و ممتحنه هستند روشن می‌گردد. </p> <p>و وجه فساد آنها این است که آیه سوره بقره به ظاهرش شامل اهل کتاب نمی‌شود، و آیه سوره مائده تنها شامل اهل کتاب است پس هیچ منافاتی میان آن دو نیست، تا بگوئیم آیه سوره بقره ناسخ آیه سوره مائده و یا منسوخ به آن است، و همچنین آیه سوره ممتحنه، هر چند عنوان زنان کافر در آن مورد بحث واقع شده، و این عنوان، هم شامل اهل کتاب می‌شود، و هم مشرکین، چون کلمه کافر اهل کتاب را هم به اینطور شامل می‌شود، که با صدق آن دیگر نام مؤمن برایشان صادق نباشد، به شهادت اینکه فرموده: <span class="aya" rel="2_98" data-words="1-16">من کان عدوا لله و ملائکته و رسله و جبریل و میکال، فإن الله عدو للکافرین</span><span class="footnote" rel="2" title="آنهایی که یعنی اهل کتاب که دشمن خدا و فرشتگان و فرستادگان او و جبریل و میکائیلند، بدانند که خدا هم دشمن کافران است سوره بقره آیه ۹۸&quot;">*</span>. </p> <p>الا اینکه ظاهر آیه به بیانی که در همان سوره خواهد آمد ان شاء اللَّه تعالی این است که اگر مردی مسلمان شد، در حالی که زنی کافر در عقد دارد حرام است که دیگر به عقد آن زن وقعی بنهد، و خلاصه او را به همسری خود باقی بگذارد، مگر اینکه او نیز ایمان بیاورد آن وقت مرد می‌تواند به عقد سابق همسرش اعتبار قائل باشد، و این معنا هیچ دلالتی بر ازدواج ابتدایی با اهل کتاب ندارد. </p> <p>و بر فرض که تسلیم شویم، و بگوئیم: دو آیه نامبرده یعنی آیه بقره و آیه ممتحنه دلالت دارد بر حرمت ازدواج ابتدایی با زن اهل کتاب، باز هم ناسخ آیه مائده نمی‌شوند، برای اینکه آیه مائده بطوری که از سیاقش برمی‌آید در مورد امتنان و تخفیف نازل شده، و چنین موردی قابل نسخ نیست بلکه تخفیفی که از آن استفاده می‌شود حاکم بر تشدیدی است که از آیه بقره فهمیده می‌شود، پس اگر نسخی در میان شده باشد، باید بگوئیم آیه سوره مائده ناسخ است. </p> <p>علاوه بر اینکه سوره بقره اولین سوره‌ای است که بعد از هجرت در مدینه نازل شده، و سوره ممتحنه در مدینه قبل از فتح مکه نازل شده، و سوره مائده آخرین سوره‌ای است که بر رسول خدا ص نازل گشته، و این سوره نمی‌تواند منسوخ واقع شود، چون بعد از آن، آیه‌ای نازل نشده، و معنا ندارد آیات سوره‌های قبل ناسخ آن باشد. </p> <h3> <span class="title" rel="2_221">ملاک شایستگی در طرف ازدواج ایمان است نه مزایای اعتباری دیگر</span> </h3> <p> <span class="aya" rel="2_221" data-words="7-15">و لأمة مؤمنة خیر من مشرکة و لو أعجبتکم</span> ظاهرا مراد از امه مؤمنه کنیز باشد، که در مقابل حره زن آزاد است، و مردم در روزگاری که برده‌داری معمول بود کنیزان را خوار می‌شمردند، و از اینکه با آنها ازدواج کنند عارشان می‌آمد، و اگر کسی این کار را می‌کرد سرزنشش می‌کردند، پس اینکه در آیه کنیز را مقید به مؤمنه کرد، ولی مشرکه را مقید به حریت نکرد، با اینکه گفتیم مردم کنیز را خوار می‌شمردند، و از ازدواج با آنان احتراز داشتند، خود دلیل بر این است که می‌خواهد بفرماید: زن با ایمان هر چند که کنیز باشد بهتر است از زن مشرک، و لو آزاد باشد، و دارای حسب و نسب و مال و سایر مزایایی باشد که عادتا خوشایند انسان است. </p> <p>بعضی از مفسرین گفته‌اند: مراد از کلمه امة و همچنین کلمه عبد در جمله بعدی، کنیز و غلام نیست، بلکه کنیز خدا و بنده خدا است، ولی این حرف احتمال بعیدی است. </p> <p> <span class="aya" rel="2_221" data-words="16-27">و لا تنکحوا المشرکین حتی یؤمنوا، و لعبد مؤمن خیر من مشرک</span>...  گفتار در این جمله همان گفتاری است که در جمله قبلی گذشت. </p> <p> <span class="aya" rel="2_221" data-words="31-42">أولئک یدعون إلی النار، و الله یدعوا إلی الجنة و المغفرة بإذنه</span>...  این جمله اشاره است به حکمت تحریم آن دو قسم ازدواج، می‌فرماید، مشرکین از آنجا که اعتقاد به باطل دارند راه ضلالت را طی می‌کنند، قهرا ملکات رذیله که باعث جلوه یافتن کفر و فسوق در نظر آدمی است، و انسان را از دیدن طریق حق و حقیقت کور می‌کند، در دلهاشان رسوخ می‌یابد، بطوری که گفتار و کردارشان دعوت به شرک می‌شود، و به سوی هلاکت راهنمایی می‌کند، و بالآخره آدمی را به آتش می‌کشاند. </p> <p>پس مشرکین چه زن و چه مردشان به سوی آتش دعوت می‌کنند، ولی مؤمنین بر خلاف آن با سلوک راه ایمان و اتصافشان به لباس تقوا انسان را به زبان و عمل به سوی جنت و مغفرت می‌خوانند، و به اذن خدا هم می‌خوانند، چون خدا اجازه‌شان داده که مردم را به سوی ایمان دعوت کنند، و به رستگاری و صلاح که سرانجامش جنت و مغفرت است راه بنمایانند. </p> <p>در این آیه جا داشت بفرماید: اولئک یدعون الی النار، و هؤلاء یدعون الی الجنة و المغفرة، آنها به سوی آتش دعوت می‌کنند، و مؤمنین به سوی جنت و مغفرت، ولی فرمود و خدا به سوی جنت و مغفرت، و این بدان جهت بود که بفهماند مؤمنین در دعوتشان به سوی جنت و مغفرت و بلکه در تمامی شؤون وجودشان خود را مستقل از پروردگار خود نمی‌دانند، و خدا را ولی خود می‌دانند، هم چنان که خدا هم فرمود: <span class="aya" rel="3_68" data-words="13-16">و الله ولی المؤمنین</span><span class="footnote" rel="1" title="سوره آل عمران آیه ۶۸">*</span>. </p> <p>   <code class="page" rel="2,308"/> و در آیه شریفه وجهی دیگر است، و آن این است که بگوئیم: مراد از دعوت خدا به سوی جنت و مغفرت همان حکمی است که در صدر آیه تشریع کرده، و فرمود: با زنان مشرکه ازدواج نکنید، تا ایمان بیاورند...، چون همین نهی مؤمنین از همنشینی و معاشرت با کسی که معاشرت و نزدیک شدن با او، و انس گرفتن با او، جز دوری از خدای سبحان ثمری ندارد و تحریک مؤمنین به معاشرت با کسی که نزدیکی با او نزدیک شدن به خدای سبحان، و یادآوری آیات او، و مراقبت امر و نهی او است، خود دعوتی است از خدا به سوی جنت، و مؤید این معنا تذییل آیه است به جمله‌ <span class="aya" rel="2_221" data-words="43-48">و یبین آیاته للناس لعلهم یتذکرون</span> البته ممکن هم هست‌ دعوت را اعم از دعوت اولی و دومی بدانیم، تا آیه شامل هر دو وجه بشود، که در این صورت سیاق خالی از لطفی مخصوص نخواهد بود.  دقت فرمائید </p><h3>بحث روایتی‌ <span class="title" rel="2_221"> در شان نزول آیه شریفه </span> </h3> <p> در مجمع البیان در ذیل آیه مورد بحث آمده: که این آیه در باره مرثد بن ابی مرثد غنوی نازل شده، که رسول خدا ص او را به مکه فرستاد تا عده‌ای از مسلمانان را از مکه بیاورد، و چون او مردی شجاع و قوی بود، در مکه زنی به نام عناق او را به سوی خود خواند، و مرثد از این کار امتناع ورزید، با اینکه در جاهلیت دوست هم بودند، عناق گفت، میل داری با من ازدواج کنی؟ مرثد گفت: باید از رسول خدا ص اجازه بگیرم، و چون به مدینه برگشت: از آن جناب اجازه خواست تا با عناق ازدواج کند این آیه نازل شد<span class="footnote" rel="1" title="مجمع البیان ج ۲ ص ۳۱۷">*</span>. </p> <p>مؤلف: این معنا را سیوطی هم در الدر المنثور از ابن عباس روایت کرده. </p> <p>و نیز در الدر المنثور است که واحدی در ذیل این آیه از طریق سدی از ابی مالک از ابن عباس روایت کرده که گفته: آیه‌ <span class="aya" rel="2_221" data-words="7-12">و لأمة مؤمنة خیر من مشرکة</span> در باره عبد اللَّه بن رواحه نازل شد، که کنیزی سیاه داشت، روزی بر کنیز خود خشم کرد، و او را لطمه‌ای زد، پس از آنکه خشمش فرو نشست، نزد رسول خدا ص شد، و داستان خود را عرضه داشت، رسول خدا ص پرسید وضع کنیزت چگونه است؟ عرضه داشت روزه می‌گیرد، و نماز می‌خواند، و وضو را نیکو می‌گیرد، و شهادت به وحدانیت خدا و رسالت تو می‌دهد، فرمود: ای عبد اللَّه کنیز تو مؤمنه است، عبد اللَّه گفت حال که او را مؤمنه می‌دانی به آن خدایی   <code class="page" rel="2,309"/> که تو را به حق مبعوث فرموده: آزادش می‌کنم، و با او ازدواج می‌نمایم، و همین کار را کرد، مردم که این را شنیدند او را ملامت کردند،  که تو با کنیزی ازدواج کردی ؟ و این مردم ازدواج با زنان و مردان مشرک را به خاطر اینکه حسب و نسبی معین دارند دوست می‌داشتند، خدای تعالی این آیه را فرستاد، و در آن فرمود:  کنیز با ایمان بهتر است از زن آزاد مشرک<span class="footnote" rel="1" title="الدر المنثور ج ۱ ص ۲۵۶">*</span>. </p> <p>و نیز در آن کتاب از مقاتل روایت کرده که در ذیل جمله: <span class="aya" rel="2_221" data-words="7-9">و لأمة مؤمنة</span> گفته است: به ما چنین رسیده که منظور از امه نامبرده کنیزی از حذیفه بود که حذیفه او را آزاد کرد و با او ازدواج نمود.<span class="footnote" rel="2" title="الدر المنثور ج ۱ ص ۲۵۶">*</span> مؤلف: میان این روایات که در شان نزول آیه وارد شده منافات نیست، چون ممکن است چند نفر با کنیز خود ازدواج کرده باشند، و مورد ملامت واقع شده باشند آن گاه این آیه در پاسخ همه ایراد کنندگان نازل شده باشد. </p> <p>البته در این میان روایات متعارضه‌ای هست که در خصوص جمله <span class="aya" rel="2_221" data-words="1-6">و لا تنکحوا المشرکات حتی یؤمن</span>... وارد شده مبنی بر اینکه این جمله ناسخ آیه: <span class="aya" rel="5_5" data-words="20-27">و المحصنات من الذین أوتوا الکتاب من قبلکم</span>، و یا منسوخ آن است، که ان شاء اللَّه در تفسیر سوره مائده از نظر خواننده خواهد گذشت. </p> 
