<h3 class="ayas">سوره المائدة آیه‌های ۸۷ تا ۸۹</h3><code class="section" rel="5_87-89"/><h3>ترجمه آیات</h3> <p> <span class="trans" rel="5_87">ای کسانی که ایمان آورده‌اید!حرام نکنید طیباتی را که خداوند بر شما حلال نموده و تجاوز نکنید که براستی خداوند دوست نمی‌دارد تجاوزکاران را.  «۸۷» </span><span class="trans" rel="5_88">و بخورید از آنچه خداوند روزیتان کرده در حالی که حلال و طیب است و بپرهیزید از خدایی که شما به او ایمان آورده‌اید.  «۸۸» </span><span class="trans" rel="5_89">خداوند شما را به قسمهای لغو و بیهوده‌تان مؤاخذه نمی‌فرماید و لیکن مؤاخذه می‌کند از قسمهایی که با آن عهد و پیمانی بسته‌اید، پس کفاره آن اطعام ده مسکین است از غذاهای متوسطی که به اهل و عیال خود می‌خورانید یا از لباسی که به آنان می‌پوشانید یا آزاد کردن بنده‌ای. پس کسی که استطاعت مالی ندارد و نمی‌تواند این کفارات را انجام دهد سه روز روزه بگیرد، این است کفاره قسمهایتان زمانی که قسم خوردید، و حفظ کنید سوگندهایتان را و آن را مشکنید، خداوند این چنین بیان می‌کند آیات خود را باشد که شما<code class="page" rel="6,157"/> شکرگزاری کنید «۸۹» </span></p>     <h3>بیان آیات</h3> <p> این سه آیه و تعدادی از آیاتی که بعد از آنها واقع شده‌اند، یعنی حدود صد و اندی از آیات این سوره در مقام بیان پاره‌ای از احکام فرعی هستند، و این آیات مجموعا نظیر جمله معترضه‌ایست که در بین دو دسته از آیاتی واقع شده‌اند که متعرض داستانهای مسیح  (ع) و مسیحیان است. و این آیات چون طوایف متفرقه‌ای هستند و در باره احکام مختلفی نازل شده‌اند، از این جهت می‌توان گفت هر کدام برای خود مستقل‌اند، و در فهمانیدن مدلول خود تمام و غیر مربوط به ما بقی آیات‌اند، بنا بر این مشکل است گفته شود که همه آنها یک دفعه نازل شده‌اند، و یا با بقیه آیات سوره نازل شده‌اند، زیرا مضامین این آیات طوری است که نمی‌توان بین آنها ارتباط بر قرار کرد، تا بتوان آن را شاهد این حرف قرار داد، و اما روایاتی که در باره شان نزول آنها وارد شده به زودی بعضی از آنها را که عمده آنها است در بحث روایتی آینده نقل خواهیم نمود. </p> <p>در این سه آیه نیز مطلب از همین قرار است، یعنی بین آنها ارتباط زیادی نیست، چون آیه سومی مستقل در معنا و آیه اولی هم از سومی اجنبی است، گر چه از بعضی جهات خالی از نوعی مناسبت هم نیست، و آن این جهت است که یکی از وسایل حرام کردن طیبات سوگند است، و از جمله مصادیق سوگند لغو، سوگندیست که بعضی طیبات را که خداوند حلالش کرده حرام نماید، و شاید همین جهت باعث بوده که بعضی‌ها-بطوری که از آنها نقل شده- نزول همه این آیات را راجع به سوگند لغو دانسته‌اند. این حال آیه اولی با سومی است و اما آیه دومی، کانه دنباله همان آیه اولی است، کما اینکه ذیل آن یعنی جمله‌ <span class="aya" rel="5_88" data-words="8-14">و اتقوا الله الذی أنتم به مؤمنون</span> بلکه و همچنین صدرش به بعضی عنایات به این معنا شهادت می‌دهد، زیرا صدر آیه مشتمل بر <em>واو</em> عاطفه و امر به خوردن حلال طیبی است که آیه اولی از تحریم و اجتناب از آن نهی می‌کند، و به این توجیه می‌توان این دو آیه را از نظر معنا ملتئم و از جهت حکم متحد و سیاقشان را یکی کرد. </p> <p> <span class="aya" rel="5_87" data-words="1-11">یا أیها الذین آمنوا لا تحرموا طیبات ما أحل الله لکم</span> راغب در مفردات گفته است: <em>حرام</em> به معنای چیزی است که از آن منع شده باشد، چه این منع به تسخیر الهی باشد، و چه به منع قهری، و چه به منع عقلی یا منع شرعی یا از ناحیه<code class="page" rel="6,158"/> کسی که اطاعت امرش لازم است.<span class="footnote" rel="1" title="مفردات راغب ص ۱۱۴ (حرم)">*</span> </p><h3> <span class="title" rel="5_88 5_87 5_89">معنای کلمه: <em>حل</em> و مشتقات آن</span> </h3> <p> و <span class="phrase">در باره معنای کلمه <em rel="fa_5_88_6-6" data-sentence="19:423">حلال</em> هم گفته است <em>حل</em> در اصل به معنای گشودن گره است، و به همین معنا است آیه شریفه <span class="aya" rel="20_27" data-words="1-5">و احلل عقدة من لسانی</span> -بگشای گره از زبان من و حلول به معنای نزول است، و گویا مناسبتش با معنای اصلی این است که نوعا در موقع پیاده شدن و نزول در منزل بارها را می‌گشایند، و گره‌ها را باز می‌کنند، آن گاه در نزولی هم که بار گشودن ندارد استعمال شده و گفته شده است: <em>حل حلولا و أحله</em> .</span> خدای عز و جل هم در قرآن فرموده: <span class="aya" rel="13_31" data-words="41-45">أو تحل قریبا من دارهم</span> -یا عذاب فرود می‌آید نزدیکی خانه‌هایشان . " <span class="aya" rel="14_28" data-words="10-14">و أحلوا قومهم دار البوار</span> -و فرود آوردند قوم خود را در خانه هلاکت <em>و گفته می‌شود: </em> اذا حل الدین وجب ادائه-وقتی قرض حلول کرد (سر رسید) واجب است ادای آن <em>، و</em> حلة به معنای قومی است که پیاده شوند، و به همین معنا است <em>حی حلال</em> یعنی قبیله‌ای که نازل شدند، و  <em>محلة</em> به معنای مکان حلول و جای نزول است، و اینکه گفته می‌شود: فلان چیز حلال است. </p> <p>استعاره است از حل عقده، یعنی گشودن گره. و به این معنا در کلام خدای تعالی استعمال شده است، آنجا که‌ می‌فرماید: <span class="aya" rel="5_88" data-words="2-7">کلوا مما رزقکم الله حلالا طیبا</span> -و بخورید از حلال و طیب آنچه روزیتان کرده‌ایم و نیز می‌فرماید: <span class="aya" rel="16_116" data-words="8-12">هذا حلال و هذا حرام</span> -این حلال است و این حرام<span class="footnote" rel="2" title="مفردات راغب ص ۱۲۸ (حل)">*</span>. </p> <p>و ظاهرا از این جهت <em>حل</em> را هم در مقابل <em>حرمت</em> و هم در مقابل <em>احرام</em> و هم  <em>حرم</em> ذکر می‌کنند، و می‌گویند: <em>الحل و الحرمة</em> و <em>الحل و الحرام</em> و <em>الحل و الحرم</em>  که در این سه لفظ یعنی حرمت و احرام و حرم گرهی خیالی بنظر می‌رسد، چون ممنوعیتی که همان معنای حرمت و احرام و حرم است خود در حقیقت گره و عقده‌ایست. </p> <p>و این ظهور از این جهت که این سه لفظ در مقابل حل قرار می‌گیرد روشن‌تر می‌شود، زیرا حل استعاره است برای معنای جواز و اباحه، و این دو لفظ یعنی حل و حرمت از حقایق عرفی است، نه از مخترعات و اصطلاحات شرعی یا متشرعه، و آیه مورد بحث، مؤمنین را از تحریم حلال نهی می‌کند، یعنی دستور می‌دهد آنچه را که خدا بر ایشان حلال کرده بر خود حرام نکنند، و این تحریم حلال یا به این می‌شود که در مقابل حلیت شارع حرمتش را تشریع کنند، و یا به این می‌شود که کسی از انجام آن عمل حلال جلوگیری نموده یا خودش از انجامش امتناع بورزد، چه همه اینها تحریم و منع و در حقیقت نزاع با خدای سبحان است در     <code class="page" rel="6,159"/> سلطنت او، و تجاوز به اوست، و پر معلوم است که این نزاع و تجاوز با ایمان به خدا و آیات خدا سازگار نیست، و لذا در آیه مورد بحث نهی از این عمل را صادر کرده و فرموده: <span class="aya" rel="5_87" data-words="1-4">یا أیها الذین آمنوا...</span> پس در حقیقت معنای آیه این است: حرام نکنید آنچه را که خدا برایتان حلال کرده، با اینکه ایمان به خدا آورده‌اید و خود را تسلیم امر او نموده‌اید. </p> <h3> <span class="title" rel="5_87 5_88 5_89">الزام و التزام به ترک آنچه خدا حلال کرده تعدی از حدود الهی و تجاوز به سلطنت تشریعی او است</span> </h3> <p> و ذیل آیه بعدی هم که می‌فرماید: <span class="aya" rel="5_88" data-words="8-14">و اتقوا الله الذی أنتم به مؤمنون</span> این معنا را که آیه هم تشریع و هم جلوگیری و هم امتناع را شامل است تایید می‌کند، و اینکه کلمه <em>طیبات</em>  را اضافه کرده است به جمله‌ <span class="aya" rel="5_87" data-words="9-11">أحل الله لکم</span> با اینکه کلام بدون ذکر آن هم تمام بود، برای این بود که به تتمیم جهت نهی اشاره کرده باشد، و بفهماند تحریم حلال علاوه بر اینکه تجاوز از حد بندگی و معارضه با سلطنت خدا و مناقض با ایمان و تسلیم است، خروج از حکم فطرت هم هست، زیرا فطرت، خود هر حلالی را پاکیزه و طیب می‌داند، و از آنها هیچ نفرتی ندارد، کما اینکه در آیه ذیل که رسول خدا (ص) شریعتی را که آورده توصیف می‌فرماید و از این معنایی که گفتیم خبر داده، یعنی آنچه را که حلال است طیب و آنچه را که حرام است خبیث و پلید دانسته، و فرموده است: <span class="aya" rel="7_157" data-words="1-36">الذین یتبعون الرسول النبی الأمی الذی یجدونه مکتوبا عندهم فی التوراة و الإنجیل یأمرهم بالمعروف و ینهاهم عن المنکر و یحل لهم الطیبات و یحرم علیهم الخبائث و یضع عنهم إصرهم و الأغلال التی کانت علیهم...</span><span class="footnote" rel="1" title="مردم با تقوا همانهایند که پیروی می‌کنند رسول و نبی درس نخوانده‌ای رای که اسم مبارکش را در کتابهای خود انجیل و تورات نوشته یافتند، پیغمبری رای که به معروف امرشان می‌کند و از منکر نهی‌شان می‌فرماید و طیبات رای برایشان حلال و پلیدی‌ها رای برایشان حرام می‌نماید و تکلیف‌های گران و عهد و میثاق‌های سنگین که شریعت‌های سابق بدوش ایشان گذاشته بودند از دوششان برمیدارد سوره اعراف آیه ۱۵۷">*</span>. </p> <p>و به همین معنایی که بیان کردیم تایید می‌شود که: اولا مراد از تحریم طیبات الزام و التزام به ترک حلالها است. </p> <p>و ثانیا مراد از <em>حل</em> به قرینه مقابله با حرمت بطور عموم هر چیزی است که در قبال حرمت باشد، پس هم مباحات و هم مستحبات و هم واجبات را شامل می‌شود. </p> <p>و ثالثا اضافه <em>طیبات</em> به‌ <span class="aya" rel="5_87" data-words="8-10">ما أحل الله</span> اضافه بیانیه است. </p> <p>و رابعا مراد از <em>اعتداء</em> در جمله‌ <span class="aya" rel="5_87" data-words="12-14">و لا تعتدوا</span> همان تجاوز بر خدای سبحان است نسبت به سلطنت تشریعیش. یا اینکه مراد تعدی از حدود اوست به کناره‌گیری از اطاعت و تسلیم او و تحریم حلالهای او. چنان که در ذیل آیه طلاق می‌فرماید:   <code class="page" rel="6,160"/> <span class="aya" rel="2_229" data-words="36-48">تلک حدود الله فلا تعتدوها و من یتعد حدود الله فأولئک هم الظالمون</span><span class="footnote" rel="1" title="این احکامی که بیان شد حدود خداوند است پس از آنها تجاوز نکنید و کسانی که تجاوز کنند از حدود خداوند پس آنان ستمکارند سوره بقره آیه ۲۲۹">*</span> و نیز در ذیل آیه ارث می‌فرماید: <span class="aya" rel="4_13-14" data-words="1-38">تلک حدود الله و من یطع الله و رسوله یدخله جنات تجری من تحتها الأنهار خالدین فیها و ذلک الفوز العظیم.، و من یعص الله و رسوله و یتعد حدوده یدخله نارا خالدا فیها و له عذاب مهین</span><span class="footnote" rel="2" title="این احکامی که بیان شد حدود خداوند است، و کسانی که فرمان‌برند خدا و رسولش را داخل می‌کند آنان را در بهشت‌هایی که جاری می‌شود از زیر آنها نهرها در حالی که آنان جاویدانند در آن بهشتها و این خود همان رستگاری عظیم است و کسانی که نافرمانی کنند خدا و رسول را و تجاوز کنند از حدود او آنان را داخل می‌کند در آتش در حالی که آنان در آن آتش جاویدند و برای ایشان است عذاب خوار کننده">*</span>. </p> <p>و این آیات همانطوری که ملاحظه می‌کنید اطاعت خدا و رسول را از روی استقامت و التزام به آنچه تشریع فرموده، ممدوح دانسته، و بر عکس خروج از مقام تسلیم و رضا و التزام و انقیاد را از راه تعدی و تجاوز نسبت به حدود خدا مذموم دانسته، و مرتکبش را سزاوار عقاب معرفی نموده است، بنا بر این محصل مفاد آیه مورد بحث نهی است از تحریم محللات، یعنی از اینکه کسی از استفاده از آنچه خدایش حلال کرده اجتناب و از نزدیکی به آن امتناع ورزد، چون این امتناع با ایمان به خدا و آیات او مناقض است، و با این نمی‌سازد که محللات چیزهایی هستند که فطرت بشر آن را طیب می‌داند، و هیچگونه پلیدی در آنها نیست تا از آن جهت از آنها اجتناب شود، و اجتناب بی جهت تجاوز است، و خداوند متجاوزین را دوست نمی‌دارد. </p> <h3> <span class="title" rel="5_87">وجوهی که در باره مراد از اعتداء در جمله: <span class="aya" rel="5_87" data-words="12-19">و لا تعتدوا إن الله لا یحب المعتدین</span> گفته شده است</span> </h3> <p> <span class="aya" rel="5_87" data-words="12-19">و لا تعتدوا إن الله لا یحب المعتدین</span> گفتیم ظاهر سیاق آیه این است که مراد از <em>اعتدا</em> همان تحریم حلالی است که شرحش تا اندازه‌ای داده شد، پس اینکه فرمود: <span class="aya" rel="5_87" data-words="12-14">و لا تعتدوا</span> بمنزله تاکید است برای: <span class="aya" rel="5_87" data-words="5-6">لا تحرموا...</span>. </p> <p>بعضی از مفسرین گفته‌اند: مراد از اعتدا تجاوز از حد اعتدال است در چیزهای حلال، و آیه نهی است هم از اینکه کسی یکباره روی به محللات نهاده و سرگرم تمتع و لذت بردن از آنها شود و هم از اینکه یکسره روی از آنها برتافته و رهبانیت و زهد و عبادت و تقرب به خدا را اختیار کند، بنا بر این، معنی آیه این می‌شود: نه چنان باشید که آنچه را که خدا برایتان حلال کرده بر خود حرام کنید، و نه طوری باشید که از حد اعتدال گذرانده و در تمتع از آنها اسراف و   </p> <p>سوره نساء آیه 14.  <code class="page" rel="6,161"/> افراط بورزید، و به این وسیله به جان و تن خود ضرر رسانید<span class="footnote" rel="1" title="تفسیر روح المعانی ج ۷ ص ۸">*</span>. </p> <p><span class="phrase">عده دیگری گفته‌اند مراد از اعتدا تجاوز از <em rel="fa_5_88_6-7" data-sentence="42:288">محللات طیبه</em> است به <em>خبائث محرمه</em> ، بنا بر این، برگشت معنی آیه به این معنی می‌شود که نه از محللات اجتناب کنید و نه محرمات را مرتکب شوید، به عبارت دیگر، آنچه را که خدا حلال کرده بر خود حرام‌ و آنچه را حرام کرده بر خود حلال مکنید<span class="footnote" rel="2" title="مفردات راغب ص ۴۳۵">*</span>.</span> </p> <p>و این دو معنایی که نقل شد گر چه در جای خود معانی صحیحی هستند و حتی آیات صریحی هم از قرآن بر طبق آن داریم، لیکن هیچکدام از آنها با آیه مورد بحث منطبق نمی‌شود، زیرا سیاق آیه و آیه بعدش با این دو معنا سازگاری ندارد، و بنا نیست هر حرف صحیحی را بر هر کلامی اگر چه با سیاق و موقعیت آن نسازد تحمیل کرد. </p> <p><code class="aya" rel="5_88"/> <span class="aya" rel="5_88" data-words="1-7">و کلوا مما رزقکم الله حلالا طیبا...</span> ظاهر عطف، یعنی عطف شدن جمله <em>و کلوا</em> بر <em>لا تحرموا</em> این است که مفاد آیه دومی به منزله تکرار و تاکید مضمون آیه سابق باشد، کما اینکه همین طور هم هست، به شهادت سیاق صدر آیه، چون صدر آیه مشتمل است بر <span class="aya" rel="5_88" data-words="6-7">حلالا طیبا</span> که محاذی است با جمله‌ <span class="aya" rel="5_87" data-words="7-10">طیبات ما أحل الله</span> در آیه سابقه، و همچنین به شهادت ذیل آن از جهت محاذاتی که بین جمله‌ <span class="aya" rel="5_88" data-words="8-14">و اتقوا الله الذی أنتم به مؤمنون</span> از آن آیه و جمله‌ <span class="aya" rel="5_87" data-words="1-4">یا أیها الذین آمنوا</span> از آیه سابقه است، و ما سابقا این معنا را بیان نمودیم. </p> <p>و بنا بر این، جمله‌ <span class="aya" rel="5_88" data-words="2-5">کلوا مما رزقکم الله...</span> از قبیل ورود امر است در مقام توهم حظر که جز بر جواز، دلالت ندارد. یعنی چون جای این بود که کسی خیال کند بهرمندی از نعمت‌های خدا زیاده از حد ضرورت جایز نباشد و این آیه در چنین مقامی می‌فرماید: بخورید از چیزهایی که خدا روزیتان کرده. از این رو کلمه <em>بخورید</em> دلالت بر وجوب ندارد. تنها جواز را می‌رساند، و تخصیص جمله <em>کلوا</em> بعد از تعمیمی که در جمله <em>لا تحرموا</em> است، یا تخصیص بحسب لفظ تنها است، و در معنای عام و به معنای مطلق تصرف در طیبات از نعمتها و داده‌های خدا است، چه به خوردن باشد و چه به سایر وجوه تصرف، و سابقا هم در چند جا گذشت که استعمال <em>اکل</em> در مطلق تصرف، استعمالی است شایع و متداول، یا آنکه تخصیص بحسب لفظ و معنا هر دو است، و ممکن هم هست که اینطور باشد، و مراد از <em>اکل</em>  همان خوردن به معنای واقعی خود باشد، و سبب نزول این دو آیه این باشد که بعضی از مؤمنین   <code class="page" rel="6,162"/> در روزهای نزول این دو آیه بعضی از خوردنی‌های طیب را بر خود حرام کرده بوده‌اند. </p> <p>و روی این فرض این دو آیه در باره نهی از این عمل نازل شده باشد، و اینکه در آیه اولی نهی را بطور عموم بیان فرمود نه تنها از نخوردن، از این جهت است که می‌خواهد قاعده کلی بیان کند، چون ملاک نهی، هم در خوردنی‌های حلال است و هم در غیر خوردنی‌ها، و لازمه استظهاری که ما از معنای آیه کردیم این است که جمله‌ <span class="aya" rel="5_88" data-words="3-5">مما رزقکم الله</span> مفعول باشد برای <em>کلوا</em> و نیز بنا بر این معنا <span class="aya" rel="5_88" data-words="6-7">حلالا طیبا</span> دو حال خواهند بود از برای <em>ما</em> موصوله، و به همین معنایی که ما استظهار کردیم این دو آیه مربوط و متوافق می‌شوند. و <span class="phrase">چه بسا کسانی که گفته‌اند: جمله‌ <span class="aya" rel="5_88" data-words="6-7">حلالا طیبا</span> مفعول است برای <em>کلوا</em> و جمله‌ <span class="aya" rel="5_88" data-words="3-5">مما رزقکم الله</span> متعلق است به <em>کلوا</em> یا حال است از برای حلال، که چون نکره است مقدم بر خود آن ذکر شده است، یا آنکه <em rel="fa_5_88_6-6" data-sentence="305:112">حلالا</em> وصفی باشد برای موصوفی محذوف، و تقدیر چنین باشد: و کلوا مما رزقکم اللَّه رزقا حلالا طیبا و همچنین توجیهاتی دیگر.</span> </p> <p>و <span class="phrase">چه بسا بعضی از مفسرین استدلال کرده‌اند به کلمه <em rel="fa_5_88_6-6" data-sentence="47:569">حلالا</em> بر اینکه رزق شامل حلال و حرام‌ هر دو می‌شود، و گرنه ذکر این کلمه لغو بود.<span class="footnote" rel="1" title="مفردات راغب ص ۵۵۳">*</span> جوابش اینست که وقتی <em rel="fa_5_88_6-6" data-sentence="262:395">حلالا</em> چنین دلالتی دارد که قید احترازی باشد، و بخواهد رزق غیر حلال و غیر طیب را خارج کند، و لیکن چنین نیست، بلکه قید توضیحی است که با مقیدش مساوی است، و نکته‌ای که در ذکر آنست-کما اینکه سابقا هم گفتیم-این است که اشاره کند به اینکه حلال و طیب بودن روزی عذر برای کسی که بخواهد پیرامون رهبانیت بگردد باقی نمی‌گذارد، و ما در سابق در ذیل آیه 27 از سوره آل عمران (جلد 3 ترجمه) راجع به رزق مطالبی بیان کردیم.</span> </p> <p><code class="aya" rel="5_89"/> <span class="aya" rel="5_89" data-words="1-12">لا یؤاخذکم الله باللغو فی أیمانکم و لکن یؤاخذکم بما عقدتم الأیمان</span>  <span class="phrase"><em rel="fa_5_89_4-4" data-sentence="0:111">لغو</em> چیزی را گویند که اثری از آثار عملی بر آن مترتب نشود، و <em>ایمان</em> جمع  <em>یمین</em> و به معنای سوگند است.</span> </p> <p><span class="phrase">راغب در مفردات گفته است: <em>یمینی</em> که به معنای قسم است استعاره است از یمین به معنای دست، به اعتبار کارهایی که شخصی معاهد و صاحب سوگند و غیر او انجام می‌دهند، و یمین به این معنا در چند جای قرآن بکار رفته، از آن جمله می‌فرماید:   <code class="page" rel="6,163"/> <span class="aya" rel="68_39" data-words="1-8">أم لکم أیمان علینا بالغة إلی یوم القیامة</span> و نیز می‌فرماید: <span class="aya" rel="6_109" data-words="1-5">و أقسموا بالله جهد أیمانهم</span> و نیز می‌فرماید: <span class="aya" rel="5_89" data-words="1-6">لا یؤاخذکم الله باللغو فی أیمانکم</span><span class="footnote" rel="1" title="می‌پوشانیم از شما گناهان شما را سوره نساء آیه ۳۱">*</span> و <em rel="fa_5_89_11-11" data-sentence="667:990">عقدتم</em> را اگر با تشدید قاف بخوانیم از تعقید و به معنای مبالغه در عقد و گره زدن است، و لیکن <em rel="fa_5_89_11-11" data-sentence="810:891">عقدتم</em> به تخفیف هم قرائت شده، <span class="aya" rel="5_89" data-words="5-6">فی أیمانکم</span> متعلق است به جمله‌ <span class="aya" rel="5_89" data-words="1-2">لا یؤاخذکم</span> یا به جمله <em rel="fa_5_89_4-4" data-sentence="1050:694">باللغو</em> البته دومی به صحت نزدیک‌تر است، و تقابلی که بین دو جمله <span class="aya" rel="5_89" data-words="4-6">باللغو فی أیمانکم</span> و جمله‌ <span class="aya" rel="5_89" data-words="10-12">بما عقدتم الأیمان</span> هست می‌رساند که مراد از لغو در سوگندها، سوگندهای بیهوده‌ایست که غرض از آنها عقد و پیمان و معاهده‌ای نباشد، و صرفا از روی عادت یا سبب دیگری بر زبان جاری شود، و سوگند لغو عبارتست از همان گفتن نه، و اللَّه و آری و اللَّه، که مخصوصا در معامله‌ها و خرید و فروش‌ها بیشتر بر زبان جریان می‌یابد، و اما سوگندهایی که بمنظور عقد و التزام به عملی و یا به ترک آن بر زبان جاری می‌شود مثلا گفته می‌شود و اللَّه فلان عمل نیک را انجام می‌دهم، و یا و اللَّه فلان عمل زشت را ترک می‌کنم، سوگند لغو نیستند.</span> </p> <h3> <span class="title" rel="5_89 5_87 5_88">سوگندهای لغو سوگندهایی است که عقد و التزام نداشته باشد</span> </h3> <p> این است آنچه از ظاهر آیه استفاده می‌شود، و این منافات ندارد با اینکه شارع مقدس گفتن: و اللَّه فلان حرام را مرتکب و یا و اللَّه فلان واجب را ترک می‌کنم، را جزو سوگند لغو بشمارد، و اثری برای آن قائل نشود، و بفرماید: هر عملی که سوگند بر انجام آن و یا ترک آن خورده می‌شود باید آن عمل و یا آن ترک رجحان و حسن داشته باشد، و گرنه لغو و بی اثر است  زیرا این حکمی است که از ناحیه سنت به حکم قرآن ضمیمه و ملحق شده است، و لازم نیست آنچه را که سنت بر آن دلالت دارد قرآن نیز بخصوص آن دلالت کند. ممکن است کسی خیال کند که جمله‌ <span class="aya" rel="5_89" data-words="7-12">و لکن یؤاخذکم بما عقدتم الأیمان</span> دلیل است بر اینکه سوگند همین که در عقد و التزام بکار رفت صحیح و مؤثر و مورد مؤاخذه است، چون مطلق است و شامل می‌شود جایی را که رجحان داشته باشد، و مواردی را که فاقد رجحان باشد، و لیکن این خیال باطل است و در آیه چنین دلالتی نیست، برای اینکه آیه سوگندی را می‌گوید که بر حسب موازین شرع صحیح و ممضی باشد، زیرا در ذیل آیه این جمله است: <span class="aya" rel="5_89" data-words="38-40">و احفظوا أیمانکم</span> و اگر مراد مطلق سوگند بود لازمه‌اش این بود که در این ذیل فرموده باشد مطلق سوگند را چه دارای رجحان باشد و چه نباشد حفظ کنید، و حال آنکه شارع از این دو یکی را که همان فاقد رجحان است لغو فرموده، پس معین شد که در صدر آیه مراد از سوگند لغو، سوگندی است که عقد و التزام نداشته باشد، و سوگندهایی که عقد و التزام دارد سوگند لغو نیست. </p> <h3> <span class="title" rel="5_89 5_87 5_88">بیان کفاره حنث (شکستن) قسم</span> </h3> <p> <span class="aya" rel="5_89" data-words="13-16">فکفارته إطعام عشرة مساکین</span>... <span class="aya" rel="5_89" data-words="24-26">أو تحریر رقبة</span>  <em>کفاره</em> عبارتست از عملی که بوجهی از وجوه، زشتی معصیت را بپوشاند، و اصل این کلمه از کفر است که به معنای پوشاندن است، خدای تعالی می‌فرماید: <span class="aya" rel="4_31" data-words="7-9">نکفر عنکم سیئاتکم</span><span class="footnote" rel="1" title="و این ذکر را به تو نازل کردیم تا آنچه را که به مردم نازل شد بر ایشان روشن کنی سوره نحل آیه ۴۴">*</span>، راغب گفته است: کفاره چیزی است که گناه را بپوشاند، و از همین باب است کفاره سوگند<span class="footnote" rel="2" title="مجمع البیان ج ۳ ص ۲۳۶">*</span> <em>فکفارته</em> این کفاره به یک اعتبار از متفرعات سوگند است، و آن اعتبار مقدر و عبارتست از شکستن سوگند، و تقدیر این است: فان حنثتم فکفارته-اگر سوگند را شکستید کفاره‌اش این است که فلان طور کنید چون از خود لفظ کفاره گناهی که کفاره دارد فهمیده می‌شود، و این گناه خود سوگند نیست، چه اگر سوگند معصیت بود در ذیل همین آیه نمی‌فرمود: <span class="aya" rel="5_89" data-words="38-40">و احفظوا أیمانکم</span> چون معنا ندارد خداوند سبحان سفارش به حفظ چیزی کند که خود معصیت است، پس کفاره، مربوط به شکستن سوگند است نه به خود آن، و از همین جهت مؤاخذه‌ای هم که در <span class="aya" rel="5_89" data-words="7-9">و لکن یؤاخذکم</span> است مؤاخذه بر شکستن سوگند است نه بر خود آن. خواهید پرسید پس چرا فرمود خداوند شما را بخاطر عقد سوگند به آن مؤاخذه می‌کند؟ !با اینکه بنا بر این بیان عقد سوگند خودش مؤاخذه ندارد، و مؤاخذه در شکستن آنست، جواب این است که چون متعلق مؤاخذه که همان شکستن سوگند است از متعلقات آنست، به عبارت ساده‌تر چون اگر سوگندی نبود حنثی (شکستن) پیش نمی‌آمد، از این جهت فرمود: بخاطر سوگندتان مؤاخذه می‌کند. پس کفاره متفرع است بر حنث، که چون قرینه در کلام بود ذکر نشده است، و آن قرینه جمله <em>یؤاخذکم</em> است و نظیر این بیانی که در <em>کفارته</em>  گذشت عینا در جمله‌ <span class="aya" rel="5_89" data-words="33-37">ذلک کفارة أیمانکم إذا حلفتم</span> نیز جاری است، یعنی تقدیر در آنجا نیز چنین است: ذلک کفارة ایمانکم اذا حلفتم و حنثتم-این است کفاره سوگندهایتان هر وقت قسم خوردید و شکستید . </p> <p> <span class="aya" rel="5_89" data-words="14-26">إطعام عشرة مساکین من أوسط ما تطعمون أهلیکم أو کسوتهم أو تحریر رقبة...</span> بیان خصال سه‌گانه کفارات است که چون با لفظ <em>أو</em> که برای تردید است عطف شده و دلالت دارد بر اینکه یکی از آن سه، وجوب دارد نه هر سه، و از این هم که فرمود: <span class="aya" rel="5_89" data-words="27-32">فمن لم یجد فصیام ثلاثة أیام</span> استفاده می‌شود که خصال مذکور تخییری است، و چنان نیست که     <code class="page" rel="6,165"/> سومی در صورت عجز از دومی و دومی در صورت عجز از اولی واجب باشد، بلکه هر سه در عرض هم واجبند، و ترتیبی در بینشان نیست چه اگر ترتیبی در ذکر آنها بود این تفریع که در جمله‌ <span class="aya" rel="5_89" data-words="27-29">فمن لم یجد...</span> است لغو بود، و بطور متعین سیاق اقتضای این را داشت که بفرماید:  او صیام ثلاثة ایام در این آیه ابحاث و فروع فقهی زیادی است که مرجع آنها علم فقه است و باید آنجا بحث شود. </p> <p> <span class="aya" rel="5_89" data-words="33-37">ذلک کفارة أیمانکم إذا حلفتم...</span> گفتیم در این جمله لفظ <em>حنثتم</em> مقدر است، و در این جمله و همچنین در جمله <span class="aya" rel="5_89" data-words="41-44">کذلک یبین الله لکم</span> نوعی التفات بکار رفته است، و وجه کلام از خطاب به مؤمنین به خطاب برسول (ص) معطوف شده است، و شاید نکته‌اش این باشد که این دو جمله هر دو بیان می‌کنند حکم الهی را، و چون بیان پروردگار برای بندگانش بوسیله و وساطت پیغمبر (ص) انجام می‌گیرد پس کانه در این التفات خواسته است مقام وساطت رسول خود را در بیان آنچه بر او نازل می‌شود حفظ فرموده باشد، کما اینکه در جای دیگر اشاره به این مقام نموده می‌فرماید: <span class="aya" rel="16_44" data-words="4-12">و أنزلنا إلیک الذکر لتبین للناس ما نزل إلیهم</span><span class="footnote" rel="1" title="تفسیر قمی ج ۱ ص ۱۷۹">*</span>. </p> <p> <span class="aya" rel="5_89" data-words="41-47">کذلک یبین الله لکم آیاته لعلکم تشکرون</span> یعنی بوسیله نبی خود احکام خود را بیان می‌کند تا شاید شما به یاد گرفتن و عمل کردن آن او را شکرگزار باشید. </p> <h3>بحث روایتی</h3> <h3> <span class="title" rel="5_87">روایاتی در باره نزول آیه شریفه: <span class="aya" rel="5_87" data-words="5-7">لا تحرموا طیبات...</span> در شان جمعی از صحابه پیامبر (ص) که اموری را بر خود ممنوع کرده بودند</span> </h3> <p> در تفسیر قمی در ذیل آیه شریفه‌ <span class="aya" rel="5_87" data-words="1-11">یا أیها الذین آمنوا لا تحرموا طیبات ما أحل الله لکم...</span> گفته است پدرم از ابن ابی عمیر از بعضی از اصحاب خود از امام صادق  (ع) روایت کرده که فرمود: این آیه در باره امیر المؤمنین (ع) و بلال و عثمان بن مظعون نازل شده، چون امیر المؤمنین (ع) سوگند یاد کرده بود که هیچگاه-تا زنده است-در شب نخوابد، و همه شبها را به عبادت بسر برد، و اما بلال او نیز قسم یاد کرده بود که هیچ روزی افطار نکند، و تمامی عمر خود را روزه بگیرد، و اما عثمان بن مظعون او نیز سوگند یاد کرده بود که هیچگاه با زنان جمع نشود، اتفاقا روزی زن عثمان بن مظعون بر عایشه وارد   <code class="page" rel="6,166"/> شد، عایشه وقتی او را که زنی زیبا بود دیده و دید که خود را زینت نکرده پرسید چرا چنین دست از خود کشیده‌ای؟ !و خود را زینت نکرده‌ای؟ !زن عثمان گفت: برای کی خود را زینت کنم؟ به خدا سوگند از فلان موقع تا کنون شوهرم بسر وقت من نیامده، مثل اینکه رهبانیت اختیار کرده و به من توجهی ندارد، لباس‌های مویی و زبر پوشیده و نسبت به دنیا زهد ورزیده است. </p> <p>این بود تا رسول اللَّه (ص) وارد بر عایشه شد، عایشه داستان وی را با آن جناب در میان گذاشت، حضرت از خانه بیرون شد و دستور داد تا مردم برای نماز جمع شوند، وقتی جمع شدند پیامبر به بالای منبر رفت و پس از حمد و ثنای خدا فرمود: چه شده است که اقوامی طیبات و رزق حلال را بر خود حرام کرده‌اند؟ !هان ای مردم آگاه باشید، من از پیشوای شمایم در شب می‌خوابم، و با زنان نکاح می‌کنم، تمامی روزها را روزه نمی‌گیرم، و با این حال اگر کسی از رفتار و سنت من اعراض نماید از من نیست، این سه نفر برخاستند و عرض کردند تکلیف ما که سوگند یاد کرده‌ایم چیست؟ !در جوابشان این آیه نازل شد: <span class="aya" rel="5_89" data-words="1-3">لا یؤاخذکم الله</span><span class="footnote" rel="1" title="مجمع البیان ج ۳ ص ۲۳۵">*</span>. </p> <p>مؤلف: انطباق آیه‌ <span class="aya" rel="5_89" data-words="1-2">لا یؤاخذکم...</span> بر این داستان و سوگند خوردن این سه نفر خیلی روشن نیست، سابقا هم گفتگوی مختصری در باره این حدیث شد، مرحوم طبرسی در مجمع البیان همین قصه را از امام ابی عبد اللَّه (ع) نقل کرده است. چیزی که هست ذیل آن را نقل نکرده.<span class="footnote" rel="2" title="تفسیر عیاشی ج ۱ ص ۳۳۶ ح ۱۶۲">*</span> پس جا دارد در این حدیث دقت و تامل بیشتری بعمل آید. </p> <p>و در احتجاج حدیثی از حسن بن علی (ع) روایت کرده که به معاویه و اصحابش فرمود: شما را به خدا سوگند می‌دهم آیا هیچ می‌دانید که علی (ع) در بین اصحاب رسول اللَّه (ص) اول کسی است که شهوات را بر خود حرام کرد و این آیه نازل شد: <span class="aya" rel="5_87" data-words="1-6">یا أیها الذین آمنوا لا تحرموا...</span><span class="footnote" rel="3" title="احتجاج ج ۱ ص ۴۰۷">*</span>. </p> <p>و در مجمع البیان در ذیل همین آیه می‌گوید: مفسرین گفته‌اند: روزی رسول اللَّه  (ص) نشسته بود و داشت مردم را به عواقب وخیمشان تذکر می‌داد، و قیامت و احوالش را برای آنها توصیف می‌فرمود، مردم چنان رقت کردند که به گریه درآمدند، دنبال این       <code class="page" rel="6,167"/> قصه ده نفر از آنها در منزل عثمان بن مظعون جمحی جمع شدند، و بنا گذاشتند که همواره روزها را روزه بگیرند و شبها را به عبادت بپردازند، و هیچگاه در بستر نخوابند، و گوشت و چربی نخورند، و با زنان نزدیکی نکنند، و از استعمال عطر خودداری نموده و لباس مویی و زبر بپوشند، و خلاصه یکباره دنیا را ترک گفته و به سیاحت در اقطار زمین بپردازند، حتی بعضی‌ها تصمیم گرفتند آلت رجولیت خود را قطع کنند، که یکباره دل از این جهت آسوده دارند، و آن ده نفر عبارت بودند از: 1-علی (ع)2-ابو بکر 3-عبد اللَّه بن مسعود 4-ابو ذر غفاری 5-سالم مولی ابی حذیفه 6-عبد اللَّه بن عمر 7-مقداد بن اسود کندی 8-سلمان فارسی 9-معقل بن مقرن 10-عثمان بن مظعون. </p> <p>این خبر به رسول اللَّه (ص) رسید بی درنگ به خانه عثمان آمد، لیکن او را ندید، به عیالش ام حکیم دختر امیه که اسمش حولاء و کارش گرفتن عطر بود فرمود: آیا این مطلب که من در باره شوهرت و رفقای شوهرت شنیده‌ام صحیح است؟ حولاء که دشوارش بود به رسول اللَّه (ص) دروغ بگوید، و از طرفی هم میل نداشت سر شوهر را فاش نماید، ناچار عرض کرد: یا رسول اللَّه اگر این داستان را از خود عثمان شنیده‌اید صحیح است، رسول اللَّه (ص) برگشت، وقتی عثمان به خانه آمد همسرش داستان را برایش گفت، عثمان رفقای خود را خبر کرده و نزد رسول اللَّه (ص) آمدند، رسول اللَّه (ص) فرمود: می‌خواهید خبر دهم که تصمیم بر چنین و چنان گرفته‌اید؟ گفتند آری یا رسول اللَّه، و ما غرض بدی نداشتیم، غرض ما جز خیر نبود، حضرت فرمود: آری و لیکن من به چنین روشی مامور نیستم، آن گاه فرمود: نفس شما هم حقی به گردن شما دارد، پس ناگزیر برای اینکه هم حق خدا و هم حق نفس خود را ادا کرده باشید گاهی افطار کنید، پاره‌ای از شبها را بخوابید و در پاره‌ای از آن به عبادت بپردازید، زیرا می‌بینید که من نیز چنین می‌کنم، هم عبادت می‌کنم و هم می‌خوابم، هم روزه می‌گیرم و هم افطار می‌کنم، گوشت و چربی می‌خورم و بسراغ زنان می‌روم، هر کسی که از سنت من اعراض کند از من نیست، آن گاه مردم را جمع کرده و در برابرشان این خطبه را ایراد فرمود: چه شده است اقوامی را که زنان و طعام و عطریات و خواب و شهوات دنیا را بر خود حرام کرده‌اند؟ اما من شما را به چنین روشی که روش کشیشان و رهبانان است دعوت نمی‌کنم، زیرا ترک خوردن گوشت و دوری از زنان و گوشه‌گیری و اتخاذ صومعه برای عبادت، در دین من نیست، جهان گردی امت من همان روزه‌داری آنهاست، و رهبانیتشان همان جهاد<code class="page" rel="6,168"/> آنها است، خدا را عبادت کنید و چیزی را انبازش مگیرید، حج و عمره و نماز بجای آرید، زکات بپردازید، روزه رمضان را بر پا دارید، در دین استقامت بورزید، تا آنکه خدا هم برای شما استقامت را بخواهد، چه مللی که قبل از شما بودند و هلاک شدند هلاکتشان از این جهت بود که بر خود دشوار گرفتند، خدا هم بر آنان سخت گرفت، و این رهبانانی که در گوشه و کنار بیابانها می‌بینید از بقایای آنانند، بعد از این جریان این آیه نازل شد: <span class="aya" rel="5_87" data-words="1-6">یا أیها الذین آمنوا لا تحرموا...</span> این بود گفتار مفسرین در باره شان نزول آیه.<span class="footnote" rel="1" title="الدر المنثور ج ۲ ص ۳۰۷">*</span> مؤلف: از مراجعه به روایات عامه بر می‌آید که این تفصیل خلاصه‌ایست از روایات بسیار زیادی که در این باب نقل شده، و گلچینی است که از تلفیق مضامین روایات درست شده، و بصورت روایتی در آمده است. </p> <p>و اما خود آن روایات با همه کثرتی که دارند مع ذلک در هیچ کدامش این ده نفر اسم برده نشده است، بلکه صحابه در هر کدام به لفظی تعبیر شده است، مثلا در بعضی از آنها دارد: عثمان بن مظعون و اصحابش، و در بعضی دیگر، اناس از اصحاب نبی  (ص)، و در بعضی رجالی از اصحاب نبی (ص)، و همچنین کلماتی که در این روایت از خطبه رسول اللَّه (ص) نقل شده به این تفصیل در هیچ روایتی نیست، بلکه هر فقره از آن از روایتی گرفته شده است. و همچنین تصمیمی که عثمان بن مظعون و اصحابش در این روایت گرفته‌اند آن تصمیم هم در سایر روایات مختلف است، و هیچ روایتی با همه آنها مطابقت ندارد، بلکه بعضی از آنها تصریح دارد که این چند نفر تصمیم‌هایشان یکی نبوده، و هر کدام تصمیم بر ترک چیزی گرفته‌اند، غیر از آنچه دیگری گرفت. </p> <p>چنان که در صحیح بخاری و مسلم از عایشه روایت شده که گفت جمعی از اصحاب رسول اللَّه (ص) از زنان آن حضرت پرسیدند از رفتار آن جناب که در خلوت چگونه است؟ آن گاه بعضی گفتند ما بنا گذاشته‌ایم که گوشت نخوریم، و بعضی گفتند ما بنا داریم با زنان نزدیکی نکنیم، و بعضی گفتند ما تصمیم داریم در بستر نیارمیم، این مطلب از ناحیه زنان بگوش آن جناب رسید، فرمود این چه حرفهایی است که این مردم می‌زنند؟ یکی می‌گوید: من چنین می‌کنم دیگر می‌گوید: من چنان می‌کنم، و لیکن من که پیغمبر خدایم هم روزه می‌گیرم، و هم افطار می‌کنم، هم پاسی از شب را می‌خوابم، و هم در ساعتی از آن، شب   <code class="page" rel="6,169"/> زنده‌داری می‌کنم، هم گوشت می‌خورم و هم با زنان می‌آمیزم، پس اگر کسی از روش من اعراض کند از من نخواهد بود.<span class="footnote" rel="1" title="تفسیر عیاشی ج ۱ ص ۳۳۶ ح ۱۶۵">*</span> بنا بر این با این همه اختلافی که در روایات هست نمی‌شود به روایت مجمع البیان اعتماد نمود، و تصمیم بر ترک همه آن امور را به همه آن ده نفر حتی علی (ع) نسبت داد، مگر اینکه کسی بگوید: گر چه در روایت مجمع البیان هم جمله: بنا را گذاشتند بر اینکه همه روزها را روزه بدارند و...، وجود دارد، لیکن نمی‌خواهد بگوید همه آنها بنا را گذاشتند بر ترک این امور، پس بعید نیست که روایت مزبور روایتی جداگانه باشد، نه گلچین از سایر روایات، به هر حال چه روایت مجمع البیان روایت مستقلی باشد و چه نباشد تامل در آن و در روایات دیگر، گر چه هم در مضمون و هم در سند مختلفند-یعنی سند بعضی ضعیف و بعضی مرسل و بعضی معتبر است-برای آدمی اطمینان می‌آورد که اجمالا عده‌ای از اصحاب که از آن جمله علی (ع) و عثمان بن مظعون بوده‌اند چنین تصمیمی گرفتند، و بنا را بر این چنین زهد و عبادتی گذاشتند و رسول اللَّه (ص) هم آنها را تخطئه کرد، و به آنها فرمود: کسی که از سنت من اعراض کند از من نیست (و خدا داناتر است). و همچنین کسانی که بخواهند بیشتر و بیش از این مقدار در باره این قضیه اطلاع بدست آورند باید به تفسیرهای روایتی از قبیل تفسیر طبری و الدر المنثور و فتح القدیر و امثال آن مراجعه نمایند. </p> <p>در الدر المنثور است که ترمذی و ابن جریر و ابن ابی حاتم و ابن عدی در کامل و طبرانی و ابن مردویه همگی این روایت را که ترمذی آن را حسن دانسته از ابن عباس نقل کرده‌اند، که گفت: مردی آمد خدمت رسول اللَّه (ص) و عرض کرد یا رسول اللَّه من هر وقت گوشت می‌خورم رغبتم به زنان بیشتر شده و شهوتم تحریک می‌گردد، لذا جز این چاره ندیدم که گوشت را بر خود حرام کنم، و چنین کردم، در جواب آن مرد این آیه نازل شد: <span class="aya" rel="5_87" data-words="1-6">یا أیها الذین آمنوا لا تحرموا...</span><span class="footnote" rel="2" title="الدر المنثور ج ۲ ص ۳۱۱">*</span>. </p> <p>و نیز در الدر المنثور است که ابن جریر و ابن ابی حاتم از زید بن اسلم نقل کرده‌اند که عبد اللَّه بن رواحه را شخصی از بستگانش میهمان شد، وقتی به خانه‌اش وارد شد که او نزد رسول اللَّه (ص) بود، همسر عبد اللَّه به انتظار آمدن وی میهمان را طعام نداد، وقتی عبد اللَّه وارد شد زن را عتاب کرد که چرا میهمان را حبس کرده و طعام ندادی؟ !حرامم باد این   <code class="page" rel="6,170"/> طعام، همسرش هم از روی خشم گفت: حرامم باد این طعام، میهمان هم چون چنین دید گفت: حرامم باد این طعام، عبد اللَّه وقتی دید کار به اینجا کشید دست به طعام برده، و گفت: بنام خدا تناول کنید، بعد از صرف غذا خدمت حضرت رسول (ص) رفته و ماجرا را بعرض آن حضرت رسانید، حضرت فرمود: تکلیف همان بود که کردی، آن گاه این آیه نازل شد: <span class="aya" rel="5_87" data-words="1-4">یا أیها الذین آمنوا...</span><span class="footnote" rel="1" title="تفسیر المنار ج ۷ ص ۱۸">*</span>. </p> <p>مؤلف: ممکن است این دو سببی که در این دو روایت اخیر برای نزول آیه ذکر شده، یعنی داستان تحریک شدن شهوت آن مرد و داستان عبد اللَّه بن رواحه، شان نزول آیه نبوده باشد، و راوی وقتی داستان را نقل کرده آیه را از پیش خود بعنوان استشهاد ذکر کرده است، و از این قبیل استشهادات روایات اسباب نزول زیاد دیده می‌شود، و ممکن هم هست برای نزول آیه اسباب و حوادث متعددی واقع شده باشد. </p> <h3> <span class="title" rel="5_89 5_87 5_88">چند روایت در باره سوگند لغو</span> </h3> <p> و در تفسیر عیاشی از عبد اللَّه بن سنان نقل شده که گفت از امام (ع) پرسیدم از مردی که به زنش می‌گوید: اگر از این به بعد من شربت حلال و یا حرامی بیاشامم تو طالق باشی، و یا به بردگان خود می‌گوید اگر چنین کنم شما آزاد باشید. آیا طلاق و عتق او صحیح است؟ حضرت فرمود: اما حرام، که نباید نزدیکش برود چه سوگند بخورد و چه نخورد، و اما حلالی که سوگند بر آن خورده چون تحریم حلال است آن نیز حرام نمی‌شود، باید که آن را بیاشامد، زیرا حق ندارد حلالی را حرام کند. خدای تعالی می‌فرماید: <span class="aya" rel="5_87" data-words="1-11">یا أیها الذین آمنوا لا تحرموا طیبات ما أحل الله لکم</span> پس در سوگندی که بر ترک حلال خورده چیزی بر او نیست<span class="footnote" rel="2" title="تفسیر المنار ج ۷ ص ۱۸">*</span>. </p> <p>و مرحوم کلینی در کافی به سند خود از مسعدة بن صدقه نقل کرده که گفت: من از امام صادق (ع) شنیدم که در ذیل آیه شریفه‌ <span class="aya" rel="5_89" data-words="1-6">لا یؤاخذکم الله باللغو فی أیمانکم</span> می‌فرمود: سوگند لغو، گفتن نه و اللَّه و آری و اللَّه که در هیچ چیزی عقد و التزام نیاورد.<span class="footnote" rel="3" title="کافی ج ۷ ص ۴۴۳ ح ۱">*</span> مؤلف: عیاشی هم در تفسیر خود نظیر این روایت را از عبد اللَّه بن سنان نقل کرده<span class="footnote" rel="4" title="تفسیر عیاشی ج ۱ ص ۳۳۶ ح ۱۶۳">*</span> و نیز نظیر همان را از محمد بن مسلم روایت نموده، با این تفاوت که در آخرش دارد: با سوگند لغو         <code class="page" rel="6,171"/> عقدی بسته نمی‌شود.<span class="footnote" rel="1" title="در المنثور ج ۲ ص ۳۰۷">*</span> و در الدر المنثور است که ابن جریر از ابن عباس نقل می‌کند که گفت: وقتی آیه‌ <span class="aya" rel="5_87" data-words="1-11">یا أیها الذین آمنوا لا تحرموا طیبات ما أحل الله لکم</span> در باره قومی که زنان و گوشت را بر خود حرام کرده بودند نازل شد، گفتند یا رسول اللَّه پس تکلیفمان نسبت به سوگندهایی که خورده‌ایم چیست؟ در جواب، این آیه نازل شد: <span class="aya" rel="5_89" data-words="1-6">لا یؤاخذکم الله باللغو فی أیمانکم</span><span class="footnote" rel="2" title="در المنثور ج ۲ ص ۳۰۷">*</span>. </p> <p>مؤلف: این روایت بی شباهت نیست به ذیل اولین روایتی که در این بحث نقل کردیم، الا اینکه با ظاهر آیه منطبق نیست برای اینکه سوگند خوردن بر ترک واجب یا ترک مباح چنین نیست که هیچ گونه عقدی در آن نباشد، با اینکه در آیه شریفه، جمله‌ <span class="aya" rel="5_89" data-words="4-6">باللغو فی أیمانکم</span> مقابل جمله‌ <span class="aya" rel="5_89" data-words="10-12">بما عقدتم الأیمان</span> قرار گرفته، و این خود دلیل است بر اینکه سوگند لغو سوگندی است که هیچگونه عقدی در آن نباشد، و در این روایت سوگند آن مردم بر ترک زن و گوشت بوده، و خواسته‌اند با سوگند این عقد و التزام ببندند، پس سوگندشان لغو و بیهوده نبوده، و ظاهر این آیه موافق روایت است که سوگند لغو را تفسیر می‌کند، و می‌فرماید: سوگند لغو عبارتست از گفتن نه و اللَّه و آری و اللَّه، که بیهوده و از روی عادت بر زبان جاری می‌شود، و گوینده‌اش نمی‌خواهد با آن چیزی بر خود واجب کند، پس آیه شامل سوگندی که عقد و التزام دارد و لیکن شارع آن را لغو و بی‌اثر دانسته، نمی‌شود، چه لغویت چنین سوگندی مستند به سنت است نه به کتاب، علاوه بر اینکه سیاق آیه بهترین دلیل است بر اینکه آیه در صدد بیان کفاره سوگند و امر به حفظ آنست بطور استقلال نه بر سبیل تطفل و تبعیت، کما اینکه لازمه این تفسیر است. </p> 
