<h3 class="ayas">سوره الزمر آیه‌های ۳۸ تا ۵۲</h3><code class="section" rel="39_38-52"/><h3>ترجمه آیات</h3> <p> <span class="trans" rel="39_38">و اگر از ایشان بپرسی چه کسی آسمانها و زمین را خلق کرد حتما می‌گویند خدا. بگو پس خبر دهید مرا از این خدایان که می‌پرستید چکاره‌اند؟ آیا اگر خدا شر مرا بخواهد آنها می‌توانند آن را برطرف سازند و یا اگر رحمتی برایم بخواهد آنها می‌توانند جلوگیرش شوند؟ !بگو خدا مرا بس است، بر او توکل می‌کنند متوکلان.  «۳۸» </span><span class="trans" rel="39_39">بگو ای قوم!به همین کفر خود ادامه دهید من نیز به کار خود می‌پردازم به زودی خواهید فهمید.  «۳۹» </span><span class="trans" rel="39_40">که چه کسی دچار عذاب می‌شود، و عذاب او را خوار می‌کند و به عذابی دائم دچار می‌شود.  «۴۰» </span><span class="trans" rel="39_41">ما این کتاب را که بر تو نازل کردیم برای مردم و به حق نازل کردیم، پس هر کس از هدایت آن بهره‌مند شود به نفع خود اوست و هر کس گمراه گردد علیه خود اوست و تو وکیل و مسئول آنان نیستی.  «۴۱» </span><span class="trans" rel="39_42">خداست که جان‌ها را در دم مرگ می‌گیرد و آنها هم که نمرده‌اند در خواب می‌گیرد، پس هر یک از جان‌ها که مرگش رسیده باشد، نگه می‌دارد و آن دیگری را به بدنش برمی‌گرداند تا مدتی معین، به درستی که در این جریان آیت‌ها هست برای مردمی که تفکر کنند.  «۴۲» </span><span class="trans" rel="39_43">مثل اینکه خدایان دروغین را شفیعانی برای خود گرفته‌اند از ایشان بپرس حتی اگر مالک هیچ چیز نباشند و عقل نداشته باشند باز هم شفیعند؟.  «۴۳» </span><span class="trans" rel="39_44">بگو شفاعت همه‌اش از آن خداست ملک آسمانها و زمین از اوست و سپس به سوی او باز می‌گردید.  «۴۴» </span><span class="trans" rel="39_45">و چون سخن از خدای یگانه می‌شود دلهای کسانی که به آخرت ایمان ندارند متنفر می‌شود و چون سخن از خدایان دیگر می‌شود خشنود می‌گردند. <code class="page" rel="17,403"/> «۴۵» </span><span class="trans" rel="39_46"> بگو بار الها ای آفریدگار آسمانها و زمین و ای دانای غیب و شهود تویی که بین بندگانت در آنچه اختلاف می‌کنند داوری می‌کنی.  «۴۶» </span><span class="trans" rel="39_47">و اگر ستمگران دو برابر تمامی آنچه در زمین است مالک باشند همه را برای دفع عذاب روز قیامت می‌دهند آری در آن روز چیزهایی برایشان هویدا می‌شود که هرگز احتمالش را نمی‌دادند.  «۴۷» </span><span class="trans" rel="39_48">و آثار سوء اعمالی که کردند برایشان ظهور می‌کند و همان عذابها که مسخره‌اش می‌کردند بر سرشان می‌آید.  «۴۸» </span><span class="trans" rel="39_49">انسان چنین است که وقتی گرفتار می‌شود ما را می‌خواند و همین که نعمتی به او ارزانی می‌داریم می‌گوید این از علم خودم به دست آمده لیکن همین نعمت فتنه و آزمایش اوست اما بیشترشان نمی‌فهمند.  «۴۹» </span><span class="trans" rel="39_50">اقوام قبل از ایشان نیز همین سخن را می‌گفتند اما آنچه می‌کردند به دردشان نخورد.  «۵۰» </span><span class="trans" rel="39_51">در نتیجه آثار سوء گناهانشان گریبانشان را بگرفت و کسانی که از اینان ستمکار باشند به زودی آثار سوء اعمالشان را خواهند دید و نمی‌توانند خدا را عاجز کنند.  «۵۱» </span><span class="trans" rel="39_52">آیا ندانستند که خدا رزق را برای هر کسی بخواهد فراخ نموده و یا تنگ می‌گیرد، به راستی در همین جریان آیت‌هایی است برای مردمی که ایمان آورند.  «۵۲» </span></p>                         <h3>بیان آیات‌ <span class="title" rel="39_38 39_39 39_40 39_41 39_42 39_43 39_44 39_45 39_46 39_47 39_48 39_49 39_50 39_51 39_52">احتجاج علیه مشرکین بر وحدانیت خدای تعالی در خلقت و ربوبیت </span> </h3> <p> در این آیات حمله دیگری به مشرکین شده و بر یگانگی خدای تعالی در ربوبیت و عدم صلاحیت شرکاء برای ربوبیت احتجاج شده است. و نیز این معنا خاطرنشان گشته که شفاعتی که مشرکین برای شرکای خود قائلند، و کسی به جز خدا مالک آن نیست، و امور دیگری مربوط به دعوت به توحید از قبیل موعظه و انذار و تبشیر نیز در آن آمده. </p> <p> <span class="aya" rel="39_38" data-words="1-10">و لئن سألتهم من خلق السماوات و الأرض لیقولن الله...</span> در این آیه شروع به اقامه حجت شده و قبل از اقامه، مقدمه‌ای آورده که حجت مذکور مبتنی بر آن است، مقدمه‌ای که خود خصم، آن را قبول دارد، و آن این است که خالق عالم خدای سبحان است، چون خصم در این مساله هیچ نزاعی ندارد، او هم معتقد است که آفریننده تنها خداست، و خدا در آفرینش شریک ندارد، و شرکای ایشان به زعم ایشان، شریک در تدبیر خلقند، نه در آفرینش. </p> <p>و وقتی خلقت مستند به خدا بود، پس آنچه در آسمانها و زمین هست، چه عین آنها، و<code class="page" rel="17,404"/> چه اثرشان، مستند به خدای تعالی است، پس هر چیزی که خیر برساند و یا شر، هستی‌اش از خداست. و احدی نمی‌تواند جلو خیری که خدا می‌خواهد برساند بگیرد و یا شری را که خدای تعالی می‌خواهد به کسی برساند او جلوگیری کند، برای اینکه گفتیم خیر و شر هم مخلوقی از خدا هستند، و کسی در خلقت شریک خدا نیست تا در خلقت مزاحم او شود، و یا جلو خلق کردن او را بگیرد و یا در خلقت چیزی از او پیش دستی کند. </p> <p>و تدبیر جز همین نیست که امور را با نظم و ترتیب بیافرینند، به طوری که بین آنها ترتیب باشد و یکی مترتب بر دیگری شود، و این خود، آفریدن و ایجاد است. پس خدای تعالی که خالق هر چیزی است کافی در تدبیر امر عالم است، برای اینکه گفتیم خالق هر چیز است، و غیر از خلقت چیزی دیگری سوای آن نیست تا به غیر او نسبت دهند، پس او رب هر چیز و اله هر چیز است، و ربی به غیر او و معبودی سوای او نیست. </p> <p>پس اینکه فرموده: <span class="aya" rel="39_38" data-words="11-18">قل أ فرأیتم ما تدعون من دون الله</span> معنایش این است که: ای پیامبر من!علیه این مشرکین احتجاج کن و حجت خود را بر این مقدمه که مسلم نزد خود ایشان است مبتنی کن که خدا خالق هر چیز است، وقتی اعتراف کردند، نتیجه بگیر و بگو: به من خبر دهید از این خدایان که معتقدید شریک خدا هستند و از آنها به لفظ آلهه تعبیر می‌کنید، آیا چیزی خلق کرده‌اند یا نه؟ خواهند گفت: نه!نتیجه بگیر: که پس آنها مدبر هم نیستند، چون تدبیر عبارت است از خلقت چند چیز مترتب. </p> <p>و اگر در آیه شریفه از خدایان مشرکین به کلمه <em>ما-آنچه</em> تعبیر کرد، نه به کلمه  <em>من-آنان که</em> و یا <em>الذین-کسانی که</em> به این منظور بود که عمومیت بیشتری به بیان دهد، و احتجاج در آیه، هم شامل بت‌ها شود و هم شامل ارباب آنها، چون خواص از مشرکین هر چند عبادت را منحصر بر ارباب که ملائکه هستندو یا جن و یا کملین از بشر می‌کنند و بت‌ها را قبله آن ارباب و آلهه و وسیله توجه به ارباب می‌دانند و لیکن عوام از ایشان بسا می‌شود که خود بت‌ها را معبود و ارباب و آلهه می‌پندارند، و برای خود آنها عبادت می‌کنند، در نتیجه احتجاج در آیه متوجه هر دو طایفه می‌شود. </p> <p> <span class="aya" rel="39_38" data-words="19-33">إن أرادنی الله بضر هل هن کاشفات ضره أو أرادنی برحمة هل هن ممسکات رحمته</span> -کلمه <em>ضر</em> به معنای مرض و شدت و امثال آن است، و ظاهر مقابله آن با رحمت می‌رساند که مراد از آن عموم گرفتاریها و مصائب است. و <span class="phrase">اضافه شدن این کلمه و کلمه <em>رحمت</em> به ضمیر خدای تعالی در <em rel="fa_39_38_25-25" data-sentence="62:224">ضره</em> و <em>رحمته</em> به منظور حفظ نسبت است و به عبارت ساده اینکه می‌فهماند اگر کسی نیست که گرفتاری کسی را برطرف کند و یا رحمت<code class="page" rel="17,405"/> خدا را از او بگرداند، برای این است که گرفتاری و رحمت از خداست.</span> </p> <p>و اگر گرفتاری و رحمت خصوص رسول خدا (ص) را مورد کلام قرار داده و فرموده: بگو اگر خدا گرفتاری و یا رحمت مرا بخواهد با اینکه گرفتاری و رحمت تمامی مردم از خداست، و حجت هم حجتی است برای آن جناب و همه مردم بدین جهت است که طرف خصومت مشرکین، در اصل آن جناب است و مشرکین آن جناب را به  <em>نفرین</em> خدایان خود تهدید می‌کردند. </p> <p>و <span class="phrase">اگر در جمله <em>هل هن</em> ضمیر جمع مؤنث را به خدایان مشرکین ارجاع داده از باب غلبه دادن جانب خدایان بی‌شعور یعنی بت‌ها است، و همین خود مؤید بیان ما است که در ذیل جمله‌ <span class="aya" rel="39_38" data-words="12-18">أ فرأیتم ما تدعون من دون الله</span> گفتیم: بدین جهت فرمود: <em rel="fa_39_38_13-14" data-sentence="278:98">ما تدعون</em> و نفرمود  <em>من تدعون</em> که حجت را عمومیت دهد تا هم شامل ارباب اصنام گردد و هم شامل خود اصنام.</span> </p> <p> <span class="aya" rel="39_38" data-words="34-36">قل حسبی الله</span> -در این جمله رسول خدا (ص) را امر به توکل بر خدای تعالی می‌کند، هم چنان که جمله بعدش هم که می‌فرماید <span class="aya" rel="39_38" data-words="37-39">علیه یتوکل المتوکلون</span> مؤید آن است و این جمله در جای نتیجه حجت قرار گرفته، گویا فرموده: به ایشان بگو: من خدا را وکیل خود گرفتم، برای اینکه امر تدبیر من به دست اوست، هم چنان که امر تدبیر خلقتم به دست وی است. پس جمله مورد بحث در معنای این است که گفته باشیم: پس حجت دلالت کرد بر ربوبیت خدا، و منهم این معنا را عملا تصدیق می‌کنم، یعنی تنها او را در امور خود وکیل می‌گیرم. </p> <p> <span class="aya" rel="39_38" data-words="37-39">علیه یتوکل المتوکلون</span> -می‌توانست بفرماید: و المتوکلون یتوکلون علیه و اگر ظرف (علیه) را بر متعلق آن مقدم داشت، برای این بود که دلالت کند بر انحصار و بفهماند متوکلین تنها بر او توکل می‌کنند، نه بر غیر او، و اگر فعل <em>توکل</em> را به وصفی از همان ماده  <em>متوکلین</em> نسبت داده، برای این است که دلالت کند بر اینکه مراد از متوکلین، متوکلین به حقیقت معنای کلمه است، در نتیجه، در جمله، مورد بحث ثنایی هم از خدای تعالی شده به اینکه او اهلیت آن را دارد که بر او توکل کنند و اهل بصیرت هم در توکل تنها بر او توکل می‌نمایند. پس من اگر گفتم: <span class="aya" rel="39_38" data-words="35-36">حسبی الله</span> نباید ملامت شوم، چون بر کسی توکل کرده‌ام که تنها او اهلیت آن را دارد. </p> <p><code class="aya" rel="39_39"/> <span class="aya" rel="39_39" data-words="1-8">قل یا قوم اعملوا علی مکانتکم إنی عامل</span>... <span class="aya" rel="39_40" data-words="8-9">عذاب مقیم</span> کلمه <em>مکانت</em> به معنای مقام و منزلت و قدر است، و این کلمه در معقولات به کار<code class="page" rel="17,406"/> می‌رود، هم چنان که کلمه <em>مکان</em> در محسوسات استعمال می‌شود، در این جمله دستور می‌دهد که بر مکانت خود عمل کنند و معنایش این است که مشرکین می‌توانند به این حال و روش خود یعنی کفر و عناد و جلوگیری از راه خدا ادامه دهند. </p> <p><code class="aya" rel="39_40"/> <span class="aya" rel="39_39-40" data-words="9-14">فسوف تعلمون، من یأتیه عذاب یخزیه</span> -ظاهرا کلمه <em>من</em> استفهامی، و به معنای  <em>چه کسی</em> است، نه موصوله به معنای <em>کسی که</em> ، چون می‌فرماید: به زودی می‌فهمید. و فهمیدن به جمله اطلاق می‌شود، نه به مفرد، در نتیجه معنایش این است که: به زودی می‌فهمید چه کسی دچار عذاب می‌شود، و عذاب او را خوار می‌کند ، ولی اگر موصوله باشد معنا چنین می‌شود: به زودی می‌فهمی کسی را که دچار عذاب می‌شود، و عذاب او را خوار می‌کند . </p> <p> <span class="aya" rel="39_40" data-words="5-9">و یحل علیه عذاب مقیم</span> <span class="phrase">- <em rel="fa_39_40_8-9" data-sentence="2:170">عذاب مقیم</em> به معنای عذاب دایم است، و مناسب با حلول هم همین است، و جدا کردن عذابی که خوارکننده است از عذاب مقیم، شاهد آن است که مراد از اولی، عذاب دنیا و مراد از دومی عذاب آخرت است.</span> و در این جمله شدیدترین تهدید است. </p> <p>و معنایش این است که به مشرکین از قوم خود خطاب کن و بگو: ای مردم هم چنان و مستمر عمل کنید بر همین حال کفر و عناد که در آن هستید، من هم بر طبق آنچه مامور شده‌ام به استمرار عمل می‌کنم و به هیچ وجه از آن منصرف نمی‌شوم. پس به زودی می‌فهمید چه کسی در دنیا به عذابی دچار می‌شود که خوارش کند، -هم چنان که در جنگ بدر دچار شدند- و در آخرت به عذابی که هرگز از او جدا شدنی نیست. </p> <p><code class="aya" rel="39_41"/> <span class="aya" rel="39_41" data-words="1-6">إنا أنزلنا علیک الکتاب للناس بالحق...</span> این آیه در مقام تعلیل دستوری است که در آیه قبلی داده بود. و <span class="phrase">لام در کلمه <em rel="fa_39_41_5-5" data-sentence="12:252">للناس</em>  لام تعلیل است، یعنی ما این کتاب را برای مردم بر تو نازل کردیم، تا تو بر آنان تلاوت کنی و مطالبش را به آنان برسانی، و حرف <em>باء</em> در کلمه <em rel="fa_39_41_6-6" data-sentence="212:94">بالحق</em> برای ملابست است، یعنی کتاب را در حالی که حق بوده و با هیچ باطلی آمیخته نبود بر تو نازل کردیم.</span> </p> <p> <span class="aya" rel="39_41" data-words="7-15">فمن اهتدی فلنفسه و من ضل فإنما یضل علیها</span> این جمله فرع و نتیجه انزال کتاب است به حق، برای اینکه هر کس به وسیله آن راه یابد، نفع این هدایت که سعادت زندگی دنیا و ثواب دار آخرت است به خودش عاید می‌شود و هر کس به گمراهی خود باقی بماند و با این کتاب راه را نیابد، شقاوت و وبال گمراهی‌اش که (بدبختی در دنیا و) عذاب آخرت است به خودش عاید می‌شود، پس خدای سبحان بزرگتر<code class="page" rel="17,407"/> از آن است که از هدایت آنان سود و از گمراهی‌شان ضرر ببیند. </p> <p> <span class="aya" rel="39_41" data-words="16-20">و ما أنت علیهم بوکیل</span> -یعنی امر آنان به تو واگذار نشده تا در تدبیر شؤون آنان مسئول باشی و در نتیجه تلاش کنی تا هدایت را به هر نحوی شده در دل آنان وارد سازی. </p> <p>و معنای آن این است که ما به تو دستور داده‌ایم ایشان را به آنچه گفته‌ایم تهدید کنی، چون ما قرآن را به حق و برای این نازل کرده‌ایم که آن را بر مردم بخوانی و بس، حال هر کس با آن هدایت یافت، نفع هدایتش عاید خودش می‌شود و هر کس گمراه شد و هدایت نیافت، ضرر گمراهی نیز عاید خودش می‌شود، و تو از طرف من وکیل و مدبر شؤون آنان نیستی، تا هدایت را در دل آنان جای دهی، تو از این بابت هیچ اختیاری و مسئولیتی نداری. </p> <h3> <span class="title" rel="39_38 39_39 39_40 39_41 39_42 39_43 39_44 39_45 39_46 39_47 39_48 39_49 39_50 39_51 39_52">معنای توفی انفس و وجه اسناد آن به خداوند در جایی، و به <em>ملک الموت</em> و <em>رسل</em> در جاهای دیگر</span> </h3> <p> <code class="aya" rel="39_42"/> <span class="aya" rel="39_42" data-words="1-5">الله یتوفی الأنفس حین موتها...</span> در مجمع البیان گفته: کلمه <em>توفی</em> به معنای گرفتن چیزی است به طور تمام، مثلا وقتی می‌گویند: توفیت حقی من فلان <em>و نیز</em> استوفیت حقی من فلان معنایش این است که من تمامی حقم را از فلانی گرفتم<span class="footnote" rel="1" title="مجمع البیان، ج ۸، ص ۵۰۰">*</span>. </p> <p>و <span class="phrase">اگر در آیه شریفه مسند الیه <em>اللَّه</em> را مقدم بر مسند <em rel="fa_39_42_2-2" data-sentence="59:80">یتوفی</em> آورد، برای این است که حصر را برساند و بفهماند قبض روح تنها کار خدا است، نه غیر.</span> و اگر این آیه با آیه‌ <span class="aya" rel="32_11" data-words="1-7">قل یتوفاکم ملک الموت الذی وکل بکم</span><span class="footnote" rel="2" title="بگو جان شما را ملک الموتی که موکل بر شما است می‌گیرد سوره سجده، آیه ۱۱">*</span> و آیه‌ <span class="aya" rel="6_61" data-words="10-16">حتی إذا جاء أحدکم الموت توفته رسلنا</span><span class="footnote" rel="3" title="تا آنکه مرگ یکی از شما برسد، آن وقت فرستادگان ما او را می‌گیرند سوره انعام، آیه ۶۱">*</span>. </p> <p>ضمیمه شود، این معنا را می‌دهد که: اصالت در گرفتن جانها کار خداست نه غیر، ولی به تبعیت و به اجازه خدا کار ملک الموت و فرستادگان خدا که یاران ملک الموتند نیز هست، همانطور که این یاران هم به اجازه ملک الموت کار می‌کنند. </p> <p> <span class="aya" rel="39_42" data-words="1-5">الله یتوفی الأنفس حین موتها</span> -مراد از <em>انفس</em> ، ارواح است، ارواحی که متعلق به بدنها است، نه مجموع روح و بدن، چون مجموع روح و بدن کسی در هنگام مرگ گرفته نمی‌شود، تنها جان‌ها گرفته می‌شود، یعنی علاقه روح از بدن قطع می‌گردد، و دیگر روح به کار تدبیر بدن و دخل و تصرف در آن نمی‌پردازد. و <span class="phrase">مراد از کلمه <em>موتها</em> مرگ بدنها است، حال یا اینکه مضافی در عبارت تقدیر بگیریم و بگوییم تقدیر آیه اللَّه یتوفی الانفس حین موت ابدانها-خدا جان‌ها را در هنگام مرگ بدن‌ها می‌گیرد بوده، و یا اینکه نسبت دادن مرگ به       <code class="page" rel="17,408"/> روح را مجاز عقلی بگیریم، و عین همین حرف در کلمه <em rel="fa_39_42_11-11" data-sentence="309:63">منامها</em> می‌آید، چون روح نمی‌خوابد، بلکه این بدن است که به خواب می‌رود.</span> پس در اینجا نیز یا باید بگوییم: تقدیر  <em>فی منام ابدانها</em> است و یا مجاز عقلی قائل شویم. </p> <h3> <span class="title" rel="39_42 39_38 39_39 39_40 39_41 39_43 39_44 39_45 39_46 39_47 39_48 39_49 39_50 39_51 39_52">اشاره به تغایر نفس و بدن و اینکه مردن و خواب هر دو توفی و قبض روح است</span> </h3> <p>  <span class="aya" rel="39_42" data-words="6-11">و التی لم تمت فی منامها</span> <span class="phrase">-این جمله عطف است بر کلمه <em>أنفس</em> در جمله قبلی و ظاهرا کلمه <em rel="fa_39_42_11-11" data-sentence="66:46">منام</em> اسم زمان و متعلق به کلمه <em rel="fa_39_42_2-2" data-sentence="148:6">یتوفی</em> باشد.</span> و تقدیر آیه یتوفی الانفس التی لم تمت فی وقت نومها باشد، یعنی و آن أنفسی که در هنگام خواب نمرده‌اند. </p> <p>خدای تعالی ما بین همین ارواح و انفسی که در هنگام خواب قبض می‌شوند، تفصیل می‌دهد، و آن را دو قسم می‌کند و می‌فرماید: <span class="aya" rel="39_42" data-words="12-22">فیمسک التی قضی علیها الموت و یرسل الأخری إلی أجل مسمی</span> یعنی آن ارواحی که قضای خدا بر مرگشان رانده شده، نگه می‌دارد و دیگر به بدنها برنمی‌گرداند، و آن ارواحی که چنین قضایی بر آنها رانده نشده، آنها را روانه به سوی بدن‌ها می‌کند، تا آنکه برای مدتی معین که منتهی الیه زندگی آنهاست زنده بمانند. </p> <p>و اینکه مدت معین را غایت روانه کردن ارواح قرار داده، خود دلیل بر آن است که مراد از روانه کردن ارواح، جنس آن است، به این معنا که بعضی از أنفس را یک بار ارسال می‌کند، و بعضی را دو بار و بعضی را بیشتر و بیشتر تا برسد به آن مدت مقرر. </p> <p>از این جمله دو نکته استفاده می‌شود: اول اینکه: نفس آدمی غیر از بدن اوست، برای اینکه در هنگام خواب از بدن جدا می‌شود و مستقل از بدن و جدای از آن زندگی می‌کند. </p> <p>دوم اینکه: مردن و خوابیدن، هر دو توفی و قبض روح است، بله این فرق بین آن دو هست که مرگ قبض روحی است که دیگر برگشتی برایش نیست، و خواب قبض روحی است که ممکن است روح دوباره برگردد. </p> <p>خدای سبحان سپس آیه را با جمله‌ <span class="aya" rel="39_42" data-words="23-28">إن فی ذلک لآیات لقوم یتفکرون</span> تمام می‌کند و می‌فهماند که: مردم متفکر از همین خوابیدن و مردن متوجه می‌شوندکه مدبر أمر آنان خداست، و روزی همه آنان به سوی خدا برمی‌گردند و خداوند سبحان به حساب اعمالشان می‌رسد. </p> <p><code class="aya" rel="39_43"/> <span class="aya" rel="39_43" data-words="1-6">أم اتخذوا من دون الله شفعاء...</span> کلمه <em>أم</em> منقطعه و به معنای <em>بلکه</em> است. و معنای آیه چنین است: بلکه مشرکین به جای خدا شفیعانی که همان خدایانشان باشد گرفته، و آنها را پرستیدند، تا نزد خدا شفاعتشان کنند . و این همان مضمونی است که آیه اول سوره یعنی‌ <span class="aya" rel="39_3" data-words="11-17">ما نعبدهم إلا لیقربونا إلی الله زلفی</span> و آیه‌ <span class="aya" rel="10_18" data-words="12-17">و یقولون هؤلاء شفعاؤنا عند الله</span><span class="footnote" rel="1" title="و می‌گویند این بت‌ها شفیع ما نزد خدا هستند سوره یونس، آیه ۱۸">*</span> آن را افاده می‌کنند. </p> <p> <span class="aya" rel="39_43" data-words="7-17">قل أ و لو کانوا لا یملکون شیئا و لا یعقلون</span> -در این جمله رسول خدا (ص) را دستور می‌دهد سخن مشرکین را از این طریق که اطلاق کلامشان درست نیست رد کند، چون این معنا بدیهی است که شفاعت وقتی تصور دارد که شفیع علمی به حال ما داشته باشد و بفهمد که از مقام بالاتر خود برای ما چه بخواهد و نیز بداند که از چه کسی می‌خواهد و برای چه کسی می‌خواهد؟ بنا بر این، معنا ندارد که مشتی سنگ بی‌شعور که نامش را شفیع نهاده‌اند شفیع بوده باشند. </p> <p>علاوه بر این شفیع باید مالک شفاعت و دارای چنین اختیاری باشد، و مقام بالاتر به او چنین حقی داده باشد، و ما می‌دانیم که غیر از خدا کسی مالک چیزی نیست، مگر آنچه را که باز خدا به کسی تملیک کرده باشد، و اجازه تصرف در آن چیز را به او داده باشد، پس اینکه به طور مطلق می‌گویند: این بت‌ها و اولیای ما شفیع ما هستند، درست نیست، چون اطلاق کلامشان شامل می‌شود آنچه را حتی مالک نیستند، و آنچه را که اصلا علمی بدان ندارند، با اینکه هیچ دلیل و اطلاعی ندارند که خدا چنین حقی به بت‌ها داده، پس این سخن مشرکین گزافی بیش نیست و گزاف، نمی‌شود پایه عقاید آدمی باشد. </p> <p>پس استفهام در جمله‌ <span class="aya" rel="39_43" data-words="8-11">أ و لو کانوا...</span> استفهام انکاری است، و معنایش این است که به ایشان بگو: آیا آلهه را شفیعان خود می‌گیرید، هر چند که مانند ملائکه از پیش خود مالک هیچ چیز نباشند؟ و یا مانند بت‌ها علم و عقلی نداشته باشند؟ این عقیده، بسیار سفیهانه است. </p> <h3> <span class="title" rel="39_38 39_39 39_40 39_41 39_42 39_43 39_44 39_45 39_46 39_47 39_48 39_49 39_50 39_51 39_52">توضیح اینکه شفاعت کننده باید، مالک باشد، پس همه شفاعت‌ها از آن خدا و منتهی به اوست که مالک همه چیز است</span> </h3> <p> <code class="aya" rel="39_44"/> <span class="aya" rel="39_44" data-words="1-9">قل لله الشفاعة جمیعا له ملک السماوات و الأرض...</span> این جمله توضیح و تاکید مطلب سابق است که می‌فرمود: هر چند اگر مالک چیزی نباشند؟ . و لام در کلمه <em>للَّه-برای خدا</em> لام ملکیت است. و جمله‌ <span class="aya" rel="39_44" data-words="5-9">له ملک السماوات و الأرض</span> در مقام تعلیل جمله قبل است و معنایش این است که: هر شفاعتی که فرض شود مملوک خداست، برای اینکه مالک تمامی اشیا اوست، مگر آنکه او به کسی اجازه در چیزی را بدهد، در آن صورت آن کس مالک آن چیز می‌شود،  (در عین حالی که باز مالک اصلی و حقیقی همان چیز خداست) و اما اینکه معتقدند که بعضی از بندگان خدا مانند ملائکه مالک شفاعت هستند، هیچ دلیلی بر آن ندارند، بلکه خود خدای تعالی صریحا فرموده:   <code class="page" rel="17,410"/> <span class="aya" rel="10_3" data-words="18-24">ما من شفیع إلا من بعد إذنه</span><span class="footnote" rel="1" title="هیچ کس مالک شفاعت نیست، مگر به اذن او سوره یونس، آیه ۳">*</span>. </p> <p>البته برای آیه شریفه مورد بحث معنایی دقیق‌تر هست، در صورتی که آن را با امثال آیه <span class="aya" rel="6_51" data-words="10-17">لیس لهم من دونه ولی و لا شفیع</span><span class="footnote" rel="2" title="ایشان به غیر از خدا سرپرست و شفیعی ندارند سوره انعام، آیه ۵۱">*</span> ضمیمه کنیم، و آن معنا این است که شفیع در حقیقت، خود خدای سبحان است. و شفیعان دیگری که به راستی می‌توانند شفاعت کنند، شفاعت آنان نیز به اذن خدا است. و ما در جلد اول این کتاب در بحث شفاعت گفتیم که: برگشت شفاعت بالأخره به این می‌شود که یکی از صفات خدا بین خدا و شخص شفاعت خواه واسطه گردد تا حال او را اصلاح کند، مانند واسطه شدن رحمت و مغفرت او، بین او و بین بنده گنهکار، تا او را از وبال گناهش و از عذاب، نجات بخشد. </p> <p>و فرق بین این ملک و ملک در وجه قبلی این است که در وجه قبلی مالک شفاعت متصف به مملوکش نمی‌شود، یعنی او را شفیع نمی‌گویند، و شفاعت داشتن او مثل خانه داشتن زید و عمرو نیست، بخلاف ملک در این وجه، که مالک در آن متصف به مملوکش می‌شود، و او را شفیع می‌نامیم، همان طور که زید شجاع را به خاطر اینکه مالک شجاعت و دارای آن است شجاع می‌نامیم. </p> <p> <span class="aya" rel="39_44" data-words="10-12">ثم إلیه ترجعون</span> -این جمله تعلیل دیگری است برای جمله قبلی که می‌فرمود: خدا مالک همه شفاعتها است و شفاعت را در خدا منحصر می‌کرد. به این بیان که شفاعت را کسی مالک است که امر مشفوع له و شخص محتاج به شفاعت بالأخره به او منتهی می‌شود، اگر خواست شفاعت را قبول نموده و حال او را اصلاح می‌کند و گرنه، نه. و اما غیر او، وقتی مالک شفاعت می‌شود که باز آن مالک راضی باشد و به وی اجازه شفاعت داده باشد و تنها کسی که امور بندگان محتاج به شفاعت به او منتهی می‌شود خداست نه آلهه‌ای که مشرکین به جای خدا می‌خوانند، پس مالک تمامی شفاعت‌ها خداست، پس اینکه می‌گویند: اولیایشان به طور مطلق شفیعان ایشان هستند و به همین جهت به طور مطلق آنها را عبادت می‌کنند، عقایدی است که هیچ مبنای قابل اعتمادی ندارد. </p> <p>بعضی<span class="footnote" rel="3" title="روح المعانی، ج ۲۴، ص ۱۰">*</span> از مفسرین گفته‌اند: جمله‌ <span class="aya" rel="39_44" data-words="10-12">ثم إلیه ترجعون</span> تهدیدی است برای کفار، گویا فرموده: سپس به سوی او برمی‌گردید و می‌فهمید که آلهه شما. شما را شفاعت نمی‌کنند، آن وقت عبادت یک عمرتان هدر رفته است. </p> <p>       <code class="page" rel="17,411"/> بعضی<span class="footnote" rel="1" title="روح المعانی، ج ۲۴، ص ۱۰">*</span> دیگر گفته‌اند: احتمال دارد که این جمله تصریح باشد بر اینکه خدا مالک آخرت است که شفاعت بیشتر در آنجا سود می‌دهد، و نیز اشاره باشد به اینکه ملک‌های صوری که غیر خدا خود را مالک آن می‌پندارند روزی خواهد رسید که از غیر خدا منقطع گردد. ولی وجه صحیح همان است که ما گفتیم. </p> <p><code class="aya" rel="39_45"/> <span class="aya" rel="39_45" data-words="1-11">و إذا ذکر الله وحده اشمأزت قلوب الذین لا یؤمنون بالآخرة...</span> مراد از اینکه فرمود: وقتی خدا به تنهایی ذکر می‌شود این است که وقتی خدا را یاد می‌کنند و نامی از خدایان ایشان نمی‌برند، که مصداق روشن آن کلمه لا اله الا اللَّه  است. و <span class="phrase">کلمه <em rel="fa_39_45_6-6" data-sentence="5:68">اشمازت</em> از مصدر <em>اشمئزاز</em> است که به معنای انقباض و نفرت از چیزی است.</span> </p> <p>و اگر از اوصاف مشرکین تنها مساله بی‌ایمانی به آخرت را نام برد، بدین جهت است که ریشه و اساس نفرت آنان از شنیدن نام خدا همین بی‌ایمانی به آخرت بوده است، چون اگر به آخرت ایمان می‌داشتند و باور داشتند که روزی به سوی خدا برمی‌گردند و جزای کرده‌های خود را می‌بینند، قطعا خدا را پرستش می‌کردند، نه اولیای خود را و هرگز از شنیدن نام خدا به تنهایی نفرت نمی‌کردند. </p> <p> <span class="aya" rel="39_45" data-words="12-20">و إذا ذکر الذین من دونه إذا هم یستبشرون</span> -منظور از <span class="aya" rel="39_45" data-words="15-17">الذین من دونه</span> همان آلهه ایشان است. و کلمه <em>استبشار</em> به معنای مسرت درونی است، مسرتی که اثرش در چهره انسان ظاهر شود. </p> <p><code class="aya" rel="39_46"/> <span class="aya" rel="39_46" data-words="1-12">قل اللهم فاطر السماوات و الأرض عالم الغیب و الشهادة أنت تحکم...</span> وقتی رشته کلام به جایی رسید که دیگر برای کسی امید خیری در مشرکین نماند، چون امر آخرت را فراموش و بازگشت به سوی خدا را انکار کردند، به حدی که از شنیدن نام خدا متنفر می‌شدند، لذا پیامبر خود را دستور می‌دهد نام خدای تعالی را به تنهایی ببرد و حکم او در بندگان را در آنچه اختلاف دارند به صورت التجا به خدای تعالی به ایشان تذکر دهد، التجایی که در آن اقرار به معاد هست، در این التجا خدای تعالی را به وصف‌ <span class="aya" rel="39_46" data-words="3-6">فاطر السماوات و الأرض</span> ستوده، یعنی خدایی که آسمانها و زمین را ازکتم عدم به ساحت وجود درآورده، و نیز به وصف‌ <span class="aya" rel="39_46" data-words="7-10">عالم الغیب و الشهادة</span> ستوده، یعنی خدایی که هیچ چیزی بر او پوشیده نیست،  (نه از عالم ما ورای محسوسات و نه از محسوسات)، و لازمه چنین علمی این است که به حق   <code class="page" rel="17,412"/> حکم کند و حکمش هم نافذ است. </p> <p><code class="aya" rel="39_47"/> <span class="aya" rel="39_47" data-words="1-19">و لو أن للذین ظلموا ما فی الأرض جمیعا و مثله معه لافتدوا به من سوء العذاب یوم القیامة...</span> مراد از <span class="aya" rel="39_47" data-words="4-5">للذین ظلموا</span> کسانی است که در دنیا ظلم کردند، بنا بر این فعل <em>ظلموا</em>  در اینجا مفاد وصف را افاده می‌کند و مراد منکرین معادند، هم چنان که در جای دیگر فرموده: <span class="aya" rel="7_44-45" data-words="25-41">أن لعنة الله علی الظالمین، الذین یصدون عن سبیل الله و یبغونها عوجا و هم بالآخرة کافرون</span><span class="footnote" rel="1" title="به درستی که لعنت خدا شامل ستمگران است، همانهایی که از راه خدا جلوگیری می‌کنند و آن را کج و معوج می‌خواهند و به آخرت کفر می‌ورزند سوره اعراف، آیه ۴۴-۴۵">*</span>. </p> <p>و معنای آیه این است که: اگر ظالمین که منکر معادند دو برابر آنچه در زمین از اموال و ذخائر و گنجینه‌ها است، می‌داشتند، همانا همه آن را می‌دهند تا از سوء عذاب برهند. </p> <h3> <span class="title" rel="39_47 39_38 39_39 39_40 39_41 39_42 39_43 39_44 39_45 39_46 39_48 39_49 39_50 39_51 39_52">وصف عذابی که ظالمان (منکران معاد) در قیامت می‌بینند</span> </h3> <p> <span class="aya" rel="39_47" data-words="20-28">و بدا لهم من الله ما لم یکونوا یحتسبون</span> -کلمه <em>بدا</em> فعل ماضی از مصدر <em>بداء</em>  و <em>بدو</em> است که به معنای ظهور است. و <span class="phrase">کلمه <em rel="fa_39_47_28-28" data-sentence="5:67">یحتسبون</em> از مصدر <em>حساب</em> و <em>حسبان</em>  است که به معنای شمردن است.</span> و <em>احتساب</em> به این معنا است که انسان بنا بگذارد چیزی را مورد اعتنا قرار داده، آن را چیزی بشمارد و بپندارد، و بسیار می‌شود که <em>حسبان</em> و  <em>احتساب</em> به معنای ظن و پندار استعمال می‌شود، هم چنان که بعضی<span class="footnote" rel="2" title="مجمع البیان، ج ۸، ص ۵۰۲">*</span> گفته‌اند در جمله <span class="aya" rel="39_47" data-words="25-28">ما لم یکونوا یحتسبون</span> به همین معنا استعمال شده است، یعنی در قیامت چیزهایی برایشان هویدا می‌شود که خیالش را هم نمی‌کردند. </p> <p>لیکن راغب میان <em>حسبان</em> و <em>ظن</em> فرق گذاشته، چون می‌گوید: <em>حسبان</em> این است که به یکی از دو نقیض مثلا آمدن و نیامدن مسافر حکم کند و در ذهن ترجیح دهد که او می‌آید بدون اینکه اصلا به احتمال نیامدن توجهی داشته باشد، ولی نسبت به آمدن او در معرض آن باشد که دچار شک شود، <em>ظن</em> هم قریب به همین معنا است. و لیکن با این تفاوت که صاحب <em>ظن</em> ، هم احتمال آمدن وی را می‌دهد و هم احتمال نیامدن، ولی احتمال آمدن در نظرش قوی‌تر است<span class="footnote" rel="3" title="مفردات راغب، ماده &lt;em&gt;حسب&lt;/em&gt; ">*</span>. </p> <p>و مقتضای سیاق آیه این است که: مراد این باشد که اعلام بدارد: مشرکین به زودی در روز قیامت به اموری برخواهند خورد که وضع آن امور ما فوق تصورشان و بزرگتر و       <code class="page" rel="17,413"/> هول‌انگیزتر از آن بوده که به ذهن آنان خطور کرده، نه اینکه مراد این باشد که ایشان چیزهایی خواهند دید که اعتقاد به آن نداشتند. </p> <p>و کوتاه سخن آنکه مشرکین از انبیا و مؤمنین می‌شنیدند که خدا حساب و میزانی برای اعمال دارد و قضا و آتش و الوانی از عذاب دارد، آن گاه شنیده‌های خود را-با انکاری که نسبت به آن داشتند-بر آنچه در ذهنشان بود یعنی آتش دنیا و عذاب دنیا و حساب و میزان دنیا مقایسه می‌کردند و چون در قیامت به آنها برخورند، خواهند دید که بزرگتر از آن است که در دنیا به خاطر کسی خطور کند. پس این آیه در توصیف عذاب خدا، نظیر آیه‌ <span class="aya" rel="32_17" data-words="1-9">فلا تعلم نفس ما أخفی لهم من قرة أعین</span><span class="footnote" rel="1" title="هیچ کس نمی‌داند که چه خیرات مسرت‌آور و مایه روشنی چشم برایشان پنهان کرده‌اند">*</span> است در توصیف نعیم اهل بهشت. </p> <p>و نیز مقتضای سیاق آن است که ظهور مزبور از قبیل ظهور بعد از خفا، و انکشاف بعد از استتار باشد، هم چنان که آیه‌ <span class="aya" rel="50_22" data-words="1-12">لقد کنت فی غفلة من هذا فکشفنا عنک غطاءک فبصرک الیوم حدید</span><span class="footnote" rel="2" title="تو در دنیا از این عالم در غفلت بودی، ما پرده غفلتت را کنار زدیم، در نتیجه دیدگانت امروز تیزبین شده است سوره ق، آیه ۲۲">*</span> نیز همین معنا را می‌رساند و می‌فهماند که عالم آخرت در همین عالم نیز بوده، و لیکن پنهان و در پرده، و در قیامت این پرده‌ها کنار می‌رود. </p> <p><code class="aya" rel="39_48"/> <span class="aya" rel="39_48" data-words="1-6">و بدا لهم سیئات ما کسبوا...</span> یعنی در آن روز کارهای زشتشان‌بعد از آنکه در دنیا از نظرشان پنهان بود، برایشان آشکار می‌شود. بنا بر این، این جمله همان را می‌گوید که آیه‌ <span class="aya" rel="3_30" data-words="1-14">یوم تجد کل نفس ما عملت من خیر محضرا و ما عملت من سوء</span><span class="footnote" rel="3" title="روزی که هر کس آنچه از خیر و شر عمل کرده حاضر می‌بیند سوره آل عمران، آیه ۳۰">*</span>، آن را افاده می‌کند. </p> <p> <span class="aya" rel="39_48" data-words="7-13">و حاق بهم ما کانوا به یستهزؤن</span> -یعنی همان عذابهای گوناگون و هولها و شدایدی که از اولیای دین در باره قیامت می‌شنیدند، و آن را استهزا می‌کردند، بر آنان نازل شد و به ایشان رسید. </p> <p><code class="aya" rel="39_49"/> <span class="aya" rel="39_49" data-words="1-15">فإذا مس الإنسان ضر دعانا ثم إذا خولناه نعمة منا قال إنما أوتیته علی علم...</span> این آیه شریفه در مقام تعلیل آن بیانی است که در سابق در وصف ظالمان داشت و به همین جهت بر سر آن <em>فا</em> تفریع آورد تا سخن را نتیجه و متفرع بر مطالب قبل کند، تفرعی </p> <p>سوره سجده، آیه 17.      <code class="page" rel="17,414"/> که بیان بر مبین دارد. پس خدای تعالی بعد از آنکه حال ستمگران را بیان کرد که از هر آیتی که بر حق دلالت می‌کرد روی‌گردان بودند و به حجت‌هایی بر علیه‌شان اقامه می‌شد گوش فرا نمی‌دادند و موعظه را نمی‌شنیدند و به عبرت، اعتنایی نداشتند، و در نتیجه همین سرسختی‌ها ربوبیت خدای تعالی و مساله بعث و حساب را منکر شدند و کارشان به جایی رسید که حتی دلهایشان از شنیدن نام خدای یگانه متنفر می‌شد. </p> <p>اینک در این آیه می‌فرماید که: این اعراض، مخصوص کفار معاصر آن جناب نیست، بلکه این مقتضای طبع هر انسانی است که به پیروی هوای نفس گرایش دارد و به نعمت‌های مادی و اسباب ظاهری پیرامونش مغرور است، پس انسان طبعا هم فراموشکار است، هر وقت دچار گرفتاری شود، متوجه پروردگارش گشته و او را به خلوص می‌خواند و چون پروردگارش نعمتی به او ارزانی بدارد، آن نعمت را به خودش نسبت می‌دهد، و می‌گوید هنر خودم بود و پروردگارش را فراموش می‌کند، و نمی‌داند که همین خود فتنه‌ای است که با آن امتحانش می‌کنند. </p> <p><span class="phrase">پس جمله‌ <span class="aya" rel="39_49" data-words="1-4">فإذا مس الإنسان ضر</span> یعنی و چون مرض یا شدتی به انسان برسد،  <em rel="fa_39_49_5-5" data-sentence="121:76">دعانا</em> ما را می‌خواند، و تنها به سوی ما متوجه می‌شود، و از غیر ما قطع امید می‌کند.</span> </p> <h3> <span class="title" rel="39_49">ناسپاس بودن آدمی، که چون خدا نعمتی به او داد می‌گوید: <span class="aya" rel="39_49" data-words="13-15">أوتیته علی علم</span> </span> </h3> <p> و <span class="phrase">در جمله‌ <span class="aya" rel="39_49" data-words="6-15">ثم إذا خولناه نعمة منا قال إنما أوتیته علی علم</span> کلمه <em rel="fa_39_49_8-8" data-sentence="116:75">خولناه</em> ماضی از مصدر <em>تخویل</em> است و تخویل به معنای عطا کردن به طور بخشش است.</span> و <span class="phrase">اگر نعمت را مقید به قید <em rel="fa_39_49_10-10" data-sentence="24:225">منا</em> کرد، برای این است که بفهماند وصف نعمت برای آن محفوظ است، و معنایش این است که: چون نعمتی از ناحیه خود به او بدهیم که نعمت بودنش کاملا روشن است، و همه می‌دانند که از ناحیه ماست، مع ذلک می‌گوید: این نعمت‌ها از هنرمندی خودم است.</span> </p> <p>و <span class="phrase">ضمیر در <em rel="fa_39_49_13-13" data-sentence="8:297">اوتیته</em> به نعمت برمی‌گردد، البته نه به اعتبار لفظش چون اگر به این اعتبار بود باید می‌فرمود <em rel="fa_39_49_13-13" data-sentence="150:197">اوتیتها</em> چون لفظ نعمت مؤنث است و باید ضمیر مؤنث بدان برگردد ، بلکه به اعتبار معنای نعمت که یا مال است و یا مطلق شی‌ء و چون کلمه <em>مال</em> و کلمه <em>شی‌ء</em> مذکر است می‌توان ضمیر مذکر به آن برگردانید.</span> و <span class="phrase">عنایت در جمله مورد بحث این است که اشاره کند که چنین انسان ناسپاسی، اعتراف نمی‌کند که نعمتش از ماست، بلکه رابطه‌اش را از ما قطع می‌کند، و به همین منظور نمی‌گوید: <em rel="fa_39_49_13-13" data-sentence="161:143">اوتیتها</em>  (چون کلمه نعمت دلالت دارد بر اینکه منعمی آن را داده) بلکه می‌گوید: <em rel="fa_39_49_13-13" data-sentence="291:59">اوتیته</em> ، تا اعتراف نکرده باشد به اینکه خدا آن نعمت را به او داده.</span> <code class="page" rel="17,415"/> و <span class="phrase">نیز نمی‌گوید: <em>آتانی اللَّه</em> ، خدا آن را به من داده، بلکه با صیغه مجهول تعبیر می‌کند و می‌گوید <em rel="fa_39_49_13-13" data-sentence="102:33">اوتیته</em> تا به کلی دهنده را مسکوت بگذارد.</span> و <span class="phrase">این دو تعبیر، یعنی تعبیر  <em rel="fa_39_49_9-10" data-sentence="26:52">نعمة منا</em> و تعبیر <em rel="fa_39_49_13-13" data-sentence="94:28">اوتیته</em> از تعبیرهای لطیف قرآنی است.</span> <span class="phrase">البته مفسرین دیگر برای مذکر آمدن ضمیر در <em rel="fa_39_49_13-13" data-sentence="41:117">اوتیته</em> وجوه دیگری ذکر کرده‌اند که هیچ یک موجه نیست و اگر خواننده بخواهد به آنها اطلاع یابد، باید به تفاسیر مفصل مراجعه کند.</span> </p> <p>و <span class="phrase">سازگار با سیاق آیه آن است که معنای <em rel="fa_39_49_14-15" data-sentence="35:124">علی علم</em> ، <em>علی علم منی</em> باشد، یعنی من این مال را با علم و هنر و خبرگی خودم به دست آورده‌ام و راه جمع کردن ثروت را می‌دانستم.</span> </p> <p>ولی بعضی<span class="footnote" rel="1" title="قارون گفت: من این مال و ثروت فراوان را به علم و تدبیر خود به دست آوردم سوره قصص، آیه ۷۸">*</span> از مفسرین گفته‌اند: مراد این است که من این مال را با علمی از خدا به دست آوردم، چون خدا در من خیری سراغ داشت. و خلاصه چون می‌دانست من آدم خوبی هستم، و مستحق آنم که نعمتم بدهد، لذا آن را به من ارزانی داشت. </p> <p>بعضی<span class="footnote" rel="2" title="پس به پروردگار آسمان و زمین سوگند که آن وعده حق است همان طور که سخن گفتن شما را نمی‌توان حاشا کرد سوره ذاریات، آیه ۲۳">*</span> دیگر گفته‌اند: مراد این است که من این مال را که به دست آوردم، می‌دانستم که خدا از من راضی است . ولی خواننده عزیز خود متوجه است به اینکه بیانی که ما در معنای جمله‌ <span class="aya" rel="39_49" data-words="6-13">ثم إذا خولناه نعمة منا قال إنما أوتیته</span> آوردیم با هیچ یک از این اقوال نمی‌سازد. </p> <p> <span class="aya" rel="39_49" data-words="16-23">بل هی فتنة و لکن أکثرهم لا یعلمون</span> -یعنی بلکه آن نعمتی که ما به وی دادیم فتنه و آزمایشی بود که خواستیم او را به وسیله آن نعمت بیازماییم، اما بیشترشان متوجه این معنا نیستند. </p> <p>بعضی<span class="footnote" rel="3" title="مجمع البیان، ج ۸، ص ۵۰۱">*</span> از مفسرین گفته‌اند: معنای آن این است که بلکه نعمت مزبور عذابی است برای آنان . </p> <p>و بعضی<span class="footnote" rel="4" title="مجمع البیان، ج ۸، ص ۵۰۲">*</span> دیگر گفته‌اند: بلکه این سخنی که می‌گویند، فتنه‌ای است برای آنان که به خاطر همان عقاب خواهند شد . ولی این دو وجه و مخصوصا وجه دومی بعید است. </p> <p><code class="aya" rel="39_50"/> <span class="aya" rel="39_50-51" data-words="1-15">قد قالها الذین من قبلهم فما أغنی عنهم ما کانوا یکسبون، فأصابهم سیئات ما کسبوا</span>. </p> <p>ضمیر در <span class="aya" rel="39_50" data-words="1-2">قد قالها</span> به سخن قبلی ناسپاسان برمی‌گردد و به این اعتبار آن را مؤنث آورده که مقاله و یا کلمه‌ای به شمار می‌رود. </p> <h3> <span class="title" rel="39_50 39_38 39_39 39_40 39_41 39_42 39_43 39_44 39_45 39_46 39_47 39_48 39_49 39_51 39_52">دو جواب به انسان ناسپاس متنعمی که برخورداری مستند به خود می‌داند</span> </h3> <p> این آیه رد سخن ایشان و اثبات این معنا است که نعمت مزبور فتنه‌ای است که با آن امتحان می‌شوند، می‌فرماید: اگر این نعمت‌ها که در دست دارند، با هنر خود کسب کرده باشند و این نیرو و توانایی خودشان است که مایه چنین نعمت‌ها شده، باید همین نیرو نگذارد عذاب گناهان، آنها را از دستشان ببرد، بلکه باید آن نعمت‌ها را برای خود حفظ کنند و همیشه از آن متنعم باشند نه اینکه آن نعمت‌ها را بگذارند و خود هلاک گردند. با اینکه چنین نیست نه می‌توانند نعمت‌ها را برای خود حفظ کنند و نه با خود ببرند، اینک اقوام قبل از آنان شاهد صدق این حقیقتند، چون آنها هم همین سخنان را از در غرور گفتند، ولی کسب و تجارت و حول و قوه‌شان جلو هلاکتشان را نگرفت و همه به کیفر کرده‌های زشت خود رسیدند. </p> <p>و ظاهرا جمله‌ <span class="aya" rel="39_50" data-words="1-5">قد قالها الذین من قبلهم</span> اشاره به قارون و امثال وی می‌کند، چون قارون هم نظیر همین حرف را زد و به حکایت قرآن گفت: <span class="aya" rel="28_78" data-words="2-6">إنما أوتیته علی علم عندی</span><span class="footnote" rel="1" title="و روزی می‌دهی هر که را بخواهی بدون حساب سوره آل عمران، آیه ۲۷">*</span> که داستانش در سوره قصص گذشت. </p> <p><code class="aya" rel="39_51"/> <span class="aya" rel="39_51" data-words="5-17">و الذین ظلموا من هؤلاء سیصیبهم سیئات ما کسبوا و ما هم بمعجزین</span> کلمه <em>هؤلاء-اینان</em> به قوم رسول خدا (ص) اشاره دارد و معنایش این است که: این ستمگران از قوم تو، راهشان راه اقوام گذشته است، به زودی عذاب آنچه کرده‌اند به ایشان خواهد رسید. و نمی‌توانند با جلوگیری از آمدن و بال اعمالشان، خدا را عاجز کنند. </p> <p><code class="aya" rel="39_52"/> <span class="aya" rel="39_52" data-words="1-12">أ و لم یعلموا أن الله یبسط الرزق لمن یشاء و یقدر...</span> این جمله پاسخ دیگری‌از گفتار آن کسی است که از بین آن مردم ناسپاس گفته: <span class="aya" rel="39_49" data-words="12-15">إنما أوتیته علی علم</span> چیزی که هست جواب اول یعنی جمله‌ <span class="aya" rel="39_50" data-words="1-5">قد قالها الذین من قبلهم...</span> جواب نقضی بود، ولی این جواب از طریق معارضه است، به ادله‌ای اشاره می‌کند که همه دلالت دارند بر اینکه رزق را خدای سبحان برای بعضی فراخ و برای بعضی تنگ می‌گیرد. </p> <p>توضیح اینکه: سعی و کوشش آدمی و علم و اراده او برای تحصیل رزق سبب تام به دست آمدن آن نیست، و گر نه می‌بایستی همواره و در همه اشخاص این سعی و این کاردانی   <code class="page" rel="17,417"/> مؤثر واقع شود، و صاحبش را به رزق فراوان برساند، با اینکه به چشم خود می‌بینیم که این طور نیست، بسیار جویندگان هستند که مایوس برمی‌گردند و بسیار کوشندگان هستند که نتیجه‌ای عایدشان نمی‌شود. </p> <p>پس معلوم می‌شود غیر از کوشش و کاردانی خود انسان شرایط و علل زمانی و مکانی دیگری هم مؤثر است و موانع مختلفی هم هست، که به اختلاف ظروف، مانع از به نتیجه رسیدن کوششها می‌شوند. و این شرایط از حد شمار بیرونند در صورتی که همه عوامل و شرایط دست به دست هم دهند و هیچ یک از موانع هم پیش نیاید، آن وقت سعی و کوششها و کاردانی‌ها هم مؤثر می‌شوند و اجتماع همه علل و شرایط با آن همه اختلاف و تفرقه و تشتت که از نظر ماده و زمان و مکان و مقتضیات دیگر در آنها هست که مرتبط به آن عواملند، بعضی مقارن آنها و بعضی دیگر جلوتر از آن عواملند، و این دسته اخیر هم خود علل بی شمار دیگری دارند، یک اجتماع و اتفاق تصادفی نیست، برای اینکه تصادف هیچ وقت دایمی و حتی اکثری نیست، یعنی این طور نیست که در تمامی آثار و یا بیشتر آنها علل و شرایطش تصادفا دست به دست هم داده باشند، و قانون ارتزاق ما انسانها و یا ما و سایر موجودات زنده و روزی خوار، یک نظام جداگانه‌ای از نظام جاری در اقطار عالم ماده و مشهود ندارد، بلکه داخل در آن نظام است، و این نظام عمومی عالم با همه وسعتش امری است ثابت و محفوظ که اگر از هم گسیخته شود، در همان لحظه اول فورا تمامی اشیاء نابود می‌شوند. </p> <p>و این نظام جاری با اینکه یک نظام است و اجزایش با هم تناسب و سازگاری دارند، خود دلالت بر وحدانیت ناظم و مدبر و مدیرش دارد، مدبر و مدیری که خودش جزو اجزای این عالم نیست، چون گفتیم اجزای عالم به وسیله این نظام محفوظ مانده‌اند پس نمی‌شود ناظم، خودش یکی از اجزای عالم باشد، و آن مدبر واحد خدای عز و جل است. </p> <p>علاوه بر این، نظام، خود از تدبیر است، و مکرر در باره تدبیر هم گفتیم که از خلقت است،  (و عبارت است از خلق کردن موجودی بعد از موجود دیگر)، پس بنا بر این خالق عالم مدبر آن است و مدبر آن رازق آن است، و آن همان خدای تعالی شانه است. </p> <p>و این برهان که شنیدی از جمله‌ <span class="aya" rel="39_52" data-words="9-10">لمن یشاء</span> در آیه استفاده می‌شود، چون وقتی فراخی رزق و کمی آن به مشیت خدای تعالی باشد، قهرا مشیت خود انسان که بدان می‌بالد، و دم از کاردانی و کوشش خود می‌زند، هیچ دخالتی در آن ندارد، هم چنان که مشیت و ایجاب هیچ یک از علل و اسبابی که علت و سبب پیدایش آنند، در پیدایش آن دخالت ندارد، و این خیلی روشن است، از سوی دیگر این را هم نمی‌توانیم بگوییم که این فراخی و<code class="page" rel="17,418"/> تنگی رزق تصادفی است، چون می‌بینیم که بر طبق نظام جریان دارد، نتیجه می‌گیریم که پس به مشیت مجری این نظام، یعنی خدای سبحان جریان می‌یابد. </p> <p>در سابق هم در ذیل آیه‌ <span class="aya" rel="3_27" data-words="20-25">و ترزق من تشاء بغیر حساب</span><span class="footnote" rel="1" title="توحید، ص ۲۶۸ و ۲۶۹">*</span> گفتاری در معنای رزق گذشت و به زودی در تفسیر آیه‌ <span class="aya" rel="51_23" data-words="1-11">فو رب السماء و الأرض إنه لحق مثل ما أنکم تنطقون</span><span class="footnote" rel="2" title="خصال صدوق، ص ۶۱۳">*</span> نیز خواهد آمد-ان شاء اللَّه. </p> <h3>بحث روایتی‌ <span class="title" rel="39_42 39_38 39_39 39_40 39_41 39_43 39_44 39_45 39_46 39_47 39_48 39_49 39_50 39_51 39_52"> (روایاتی در باره توفی انفس، خواب و رؤیا) </span> </h3> <p> در کتاب توحید، از علی (ع) روایت شده که در ضمن حدیثی که پاسخ به سؤالات مردی است که آیاتی از قرآن برایش مشتبه شده فرمود: اما آیه‌ <span class="aya" rel="32_11" data-words="2-7">یتوفاکم ملک الموت الذی وکل بکم</span> با آیه‌ <span class="aya" rel="39_42" data-words="1-5">الله یتوفی الأنفس حین موتها</span>. و آیه‌ <span class="aya" rel="6_61" data-words="15-20">توفته رسلنا و هم لا یفرطون</span> و آیه‌ <span class="aya" rel="16_28" data-words="1-5">الذین تتوفاهم الملائکة ظالمی أنفسهم</span> و آیه‌ <span class="aya" rel="16_32" data-words="1-7">الذین تتوفاهم الملائکة طیبین یقولون سلام علیکم</span>،  (که چطور در اولی قبض روح انسانها را به ملک الموت، و در دومی به خود خدا، و در سومی به رسولان و در چهارمی و پنجمی به ملائکه نسبت می‌دهد، جوابش این است که:) همانا خدای تبارک و تعالی یگانه مدبر امور است، به هر طور که خودش بخواهد و کسانی از مخلوقات خود را که می‌خواهد موکل بر اموری می‌کند که خودش بخواهد، و اما ملک الموت، خدا او را به خصوص، موکل برای قبض روح اشخاص معینی از خلق که خود بخواهد می‌کند و رسولان را از ملائکه انتخاب نموده، و برای قبض روح بعضی دیگر از خلقش، که باز خودش بخواهد موکل می‌کند. </p> <p>و چنان نیست که هر علمی را که صاحب علم دارای آن است، ممکن باشد برای همه مردم شرح دهد، زیرا مردم همگی در درک علوم یکسان نیستند، بعضی قویند و بعضی ضعیف. </p> <p>دیگر اینکه اصلا بعضی از علوم هست که مانند بعض دیگر قابل فرا گرفتن نیست، چون ما فوق طاقت است، مگر کسی از اولیای خدا که خدا آن را برایش آسان کرده و در حمل آن یاریش کرده باشد. </p> <p>و این مقدار تو را بس است که بدانی که خدا محیی (زنده کننده) و ممیت (میراننده)     <code class="page" rel="17,419"/> است. و اوست که جانها را بدست هر کس از خلقش که بخواهد می‌گیرد چه ملائکه، و چه غیر ایشان<span class="footnote" rel="1" title="الدر المنثور، ج ۵، ص ۳۲۹">*</span>. </p> <p>و در خصال از علی (ع) روایت اربعماة (400 بندی) را آورده که در آن فرمود: مسلمان جنب نمی‌خوابد، و جز با طهارت به بستر نمی‌رود، حتی اگر آب نیافت با خاک تیمم می‌کند، چون روح مؤمن در خواب به سوی خدای تعالی بالا می‌رود و اگر با طهارت باشد، خدا او را می‌پذیرد، و مبارکش می‌کند، حال اگر اجلش رسیده باشد، او را در گنجینه‌های رحمت خود جای می‌دهد و اگر نرسیده باشد، او را با امینان از ملائکه‌اش روانه می‌کند تا او را به جسدش باز گردانند<span class="footnote" rel="2" title="مجمع البیان، ج ۸، ص ۵۰۲">*</span>. </p> <p>و در مجمع البیان است که عیاشی به سند خود از حسن بن محبوب، از عمرو بن ثابت، از ابی المقدام، از پدرش، از امام ابی جعفر (ع) روایت آورده که فرمود: هیچ کس به خواب نمی‌رود مگر آنکه نفسش به آسمان عروج می‌کند و جانش در بدنش باقی می‌ماند و بین نفس و جان او رابطه‌ای چون شعاع خورشید برقرار است، حال اگر خدا اجازه قبض ارواح را داده باشد، جان هم به سوی نفس می‌رود، و اگر اجازه برگشتن روح را داده باشد، نفس به سوی روح می‌رود، و این است معنای آیه‌ <span class="aya" rel="39_42" data-words="1-5">الله یتوفی الأنفس حین موتها...</span>. </p> <p>پس نفس هر آنچه را که در ملکوت آسمانها مشاهده کرده باشد، رؤیای صادقه‌ای است که تاویل دارد، و هر آنچه را که در ما بین آسمان و زمین دیده، از موهوماتی است که شیطان در خیال او انداخته، و تاویلی ندارد<span class="footnote" rel="3" title="مجمع البیان، ج ۸، ص ۵۰۲">*</span>. </p> <p>و در الدر المنثور است که ابن ابی حاتم و ابن مردویه، از سلیم بن عامر، روایت کرده که گفت: عمر بن خطاب گفت، عجب است این رؤیاها که آدمی می‌بیند، انسان به خواب می‌رود و چیزهایی می‌بیند که تا آن ساعت اصلا به ذهنش خطور نکرده و چون بیدار می‌شود عین آن را می‌بیند. و شخص دیگر رؤیایی می‌بیند که در بیداری هیچ اثری از آن پیدا نمی‌شود. </p> <p>پس علی بن ابی طالب فرمود: ای امیر مؤمنان آیا می‌خواهی بگویم علتش چیست؟ خدای تعالی می‌فرماید: <span class="aya" rel="39_42" data-words="1-22">الله یتوفی الأنفس حین موتها و التی لم تمت فی منامها فیمسک التی قضی علیها الموت و یرسل الأخری إلی أجل مسمی</span> پس به حکم این آیه همه نفس‌ها را       <code class="page" rel="17,420"/> خدا می‌گیرد، پس آنچه نفس در آسمان نزد خدا می‌بیند، رؤیای صادقه است، و آنچه در مراجعت به سوی جسد خود می‌بیند، تلقینات شیطانهای در هواست، شیطانها دیده‌های او را تکذیب می‌کنند، و از اباطیلی به او خبر می‌دهند، عمر از کلام علی (ع) تعجب کرد<span class="footnote" rel="1" title="مجمع البیان، ج ۸، ص ۵۰۲">*</span>. </p> <p>مؤلف: گفتار مفصل ما پیرامون رؤیا در سوره یوسف گذشت و مراجعه بدانجا برای فهمیدن معنای این دو روایت مؤثر است. این را هم بگوییم که در این دو روایت کلمه  <em>سماء</em> بر همان معنای اصطلاحی علمی یعنی بر عالم مثال اعظم اطلاق شده که بزرگتر از آسمان و زمین است و کلمه ما بین آسمان و زمین بر عالم مثال اصغر در اصطلاح علمی اطلاق شده است، متوجه این نکته باشید. </p> 
