<h3 class="ayas">سوره مریم آیه‌های ۷۳ تا ۸۰</h3><code class="section" rel="19_73-80"/><h3>ترجمه آیات</h3> <p> <span class="trans" rel="19_73">و چون آیه‌های روشن ما را بر آنان بخوانند کسانی که کافرند به کسانی که مؤمنند گویند: کدام یک از دو گروه، مکان بهتر و مجلس آراسته‌تر دارند.  «۷۳» </span><span class="trans" rel="19_74">پیش از آنها چه نسلهایی را هلاک کرده‌ایم که اثاث و منظرشان بهتر بود.  «۷۴» </span><span class="trans" rel="19_75">بگو هر که در ضلالت باشد خدای رحمانش به او مهلت می‌دهد تا چون موعود خویش یا عذاب و یا رستاخیز را ببیند خواهند دانست کیست که مکانش بدتر و سپاهش ناتوانتر است.  «۷۵» </span><span class="trans" rel="19_76">خدا کسانی را که هدایت یافته‌اند بر هدایتشان می‌افزاید و اعمال شایسته که باقی ماندنی است پاداش آن نزد پروردگارت بهتر و نتیجه آن نیکوتر است. <code class="page" rel="14,135"/>  «۷۶» </span><span class="trans" rel="19_77">مگر آن کس را که منکر آیه‌های ما است، و گوید مال و فرزند بسیارم خواهند داد، ندیدی؟.  «۷۷» </span><span class="trans" rel="19_78">مگر از غیب خبر یافته یا از خدای رحمان پیمانی گرفته است؟.  «۷۸» </span><span class="trans" rel="19_79">هرگز!آنچه را می‌گوید ثبت خواهیم کرد و عذاب وی را کششی می‌دهیم.  «۷۹» </span><span class="trans" rel="19_80">و آنچه او می‌گوید (از اموال و فرزندان) از او به ارث می‌بریم و تنها نزد ما خواهد آمد.  «۸۰» </span></p>           <h3>بیان آیات‌ <span class="title" rel="19_73 19_74 19_75 19_76 19_77 19_78 19_79 19_80">استدلال کفار برای صحت روش خود و اثبات سعادتشان به اینکه مال و منالشان بیشتر و مقام و مجلسشان بهتر از مؤمنان است و جواب خداوند به این پندار باطل</span> </h3> <p> این آیات فصل دوم از کلماتی است که قرآن کریم از کفار نقل کرده، و حاصلش این است که دعوت نبویه رسول خدا را به این صورت رد کرده‌اند که: هیچ سودی به حال کسی که به او بگرود ندارد، و اگر این دعوت حق می‌بود می‌بایستی دنیای گرونده را که سعادت زندگی در آن است اصلاح کند، ساختمانهای رفیع، و اثاث البیت نفیس، و جمال و زینتی به ایشان بدهد، و این کفر ما که خیر دنیا را به ما رسانده خیلی بهتر از ایمان مؤمنین است، که وضعشان را به آن فلاکت کشانده، نه حالی و نه مالی برایشان گذاشته، به زندگی سختی دچارشان کرده، و همین خود دلیل است بر اینکه حق با کفر ما است، حقی که به هیچ وجه نباید با ایمان مؤمنین معاوضه شود. </p> <p>آن گاه خداوند از گفتار آنها پاسخ می‌دهد به اینکه‌ <span class="aya" rel="19_74" data-words="1-3">و کم أهلکنا...</span> که چه بسیار مثل شما صاحبان عیش را ما هلاک کردیم، و اینکه‌ <span class="aya" rel="19_75" data-words="1-5">قل من کان فی الضلالة...</span> هر که در ضلالت پافشاری کند بر خداست که او را گمراهتر سازد، و سپس پاسخ خود را تعقیب می‌کند به بیان حال کسانی که فریب گفتار آنان را خورده‌اند. </p> <p> <span class="aya" rel="19_73" data-words="1-5">و إذا تتلی علیهم آیاتنا...</span>. </p> <p><span class="phrase">کلمه <em>مقام</em> اسم مکان از قیام است، و در نتیجه مقام به معنای مسکن است، و کلمه <em rel="fa_19_73_18-18" data-sentence="83:498">ندی</em> به معنای مجلس، و به قول بعضی<span class="footnote" rel="1" title="روح المعانی، ج ۱۶، ص ۱۲۶">*</span>، خصوص مجلس مشورت است، و معنای آیه این است که: کسانی که کافر شدند به کسانی که ایمان آوردند خطاب کردند <em>چون لام در</em> للذین به طوری که گفته‌اند<span class="footnote" rel="2" title="مجمع البیان، ج ۳، ص ۵۲۴">*</span> لام تبلیغ است، بعضی دیگر گفته‌اند: این لام تعلیل را می‌رساند، که، معنا چنین می‌شود: کسانی که کافر شدند برای خاطر مؤمنین گفتند یعنی برای اغواء ایشان و این که از ایمان منصرف شوند .</span> </p> <p>   <code class="page" rel="14,136"/> ولی <span class="phrase">معنای اول با سیاق مناسب‌تر است، هم چنان که مناسب‌تر با سیاق این است که ضمیر در <em rel="fa_19_73_4-4" data-sentence="79:206">علیهم</em> راجع به همه مردم باشد، چه کفار و چه مؤمنین، نه اینکه تنها کفار مقصود باشند، و در نتیجه جمله‌ <span class="aya" rel="19_73" data-words="7-9">قال الذین کفروا</span> از قبیل به کار بردن ظاهر در جای ضمیر باشد.</span> </p> <p> <span class="aya" rel="19_73" data-words="12-18">أی الفریقین خیر مقاما و أحسن ندیا</span> <span class="phrase">-کلمه <em>ای</em> برای استفهام است، و مراد از  <em rel="fa_19_73_13-13" data-sentence="47:378">فریقین</em> دو فریق کافر و مؤمن است، و گویا مراد کفار این بوده که بگویند مقام و مجلس ما از مقام و مجلس مؤمنین که بیشتر فقرا و بردگانند، شکوهمندتر است چیزی که هست کلام خود را به صورت استفهام و سؤال در آورده‌اند، و اگر دو فریق را نام نبرده و با همان فریقین کنایه آوردند برای این ادعا و خیال بوده که مؤمنین هم خودشان این معنا را می‌دانند، و اگر از ایشان سؤال شود بدون تردید حرف ما را می‌زنند.</span> </p> <p>و معنای آیه این است که چون آیات ما که ظاهر در حجیت و واضح در دلالت است، برای مردم-یعنی دو فریق کافر و مؤمن-خوانده شود، با این که هیچ جایی برای تردید باقی نمی‌گذارد، معذلک فریقی از ایشان که همان کفار باشند به فریق دیگر که مؤمنین باشند خطاب می‌کنند که: خودتان انصاف دهید، کدامیک از ما دو فریق از جهت خانه و مجلس بهتریم؟ -ناگزیر خواهید گفت: کفار، -و مقصودشان از این حرف این است که لازمه بهتر بودن زندگی ما این است که سعادت در طریقه و ملت هم با ما باشد، چون سعادتی ما ورای تمتع متاع حیات دنیا وجود ندارد، پس حق با ما است. </p> <p><code class="aya" rel="19_74"/> <span class="aya" rel="19_74" data-words="1-11">و کم أهلکنا قبلهم من قرن هم أحسن أثاثا و رءیا</span>. </p> <p><span class="phrase">کلمه <em rel="fa_19_74_6-6" data-sentence="5:1174">قرن</em> به معنای مردمی همزمان است، و کلمه اثاث به معنای متاع خانه است، ولی بعضی<span class="footnote" rel="1" title="و فرعون در قوم خود ندا کرد و گفت: ای مردم آیا ملک مصر از من نیست و این نهرها از دامنه قصرم نمی‌گذرد چرا پس نمی‌بینید؟ با این حال آیا من بهترم یا این مرد بی‌کس و خوار که حرف زدنش را بلد نیست؟ اگر او هم کسی بود چرا (مثل من به علامت سروری) دستبندی از طلا از طرف خدا ندارد">*</span> گفته‌اند که: جز بر اثاث بسیار اطلاق نمی‌شود، و یک تکه از وسائل زندگی را اثاث نمی‌گویند، و این کلمه در نتیجه جمعی است که واحد ندارد، و کلمه <em rel="fa_19_74_11-11" data-sentence="587:634">رءی</em> -به کسره راء و سکون همزه-به معنای هر چیزی است که از چشم انداز به نظر بیاید، و در مجمع البیان از بعضی نقل کرده که گفته‌اند: کلمه مذکور اسم برای هر چیزی است که ظاهر باشد، و مصدر نیست، مصدر آن <em rel="fa_19_77_1-1" data-sentence="835:431">رأی</em> و نیز <em>رؤیة</em> است، به دلیل اینکه فرمود <span class="aya" rel="3_13" data-words="16-19">یرونهم مثلیهم رأی العین</span> پس <em rel="fa_19_77_1-1" data-sentence="1018:291">رأی</em> ، فعلی از افعال آدمی است، و <em rel="fa_19_74_11-11" data-sentence="1103:250">رءی</em> آن موجودی است که مرئی آدمی باشد، نظیر طحن و طحن، و سقی و سقی، و رمی و رمی<span class="footnote" rel="2" title="وقتی عذاب ما را دیدند دیگر ایمانشان سودی برایشان نداشت، و این سنت است از خدا که همواره در بندگانش جریان داشته سوره مؤمن، آیه ۸۵">*</span>.</span> </p> <p>     <code class="page" rel="14,137"/> و چون کفار در حقانیت ملت و کیش خود علیه مؤمنین که دعوت نبوی را پذیرفته و به آن ایمان آوردند احتجاج کردند به این که ایشان در دنیا از نظر مقام و مجلس بهترند، و غفلت کردند از این که غیر از حیات دنیا حیاتی جاودان و ابدی دارند که نهایت و آخر ندارد، و نیز غفلت کردند از اینکه سعادت آدمی در سعادت آن زندگی است، و چند روزی که آدمی در دنیا زندگی می‌کند قدر و قیمتی در مقابل ابدیت نداشته و دردی از آن دوا نمی‌کند و جا پر کن سعادت آن نمی‌شود. </p> <p>علاوه بر این غفلت ورزیدند از اینکه تمتعات و لذتهای دنیا هم همیشه به سعادت آدمی تمام نمی‌شود، و آدمی را از غضب خدا که ممکن است روزی متوجه او شود حفظ نمی‌کند، و چنان روزی هم از ستمگران دور نیست، پس دارنده دنیا از سخط خدا ایمن نیست و چون ایمن نیست زندگیش گوارا نیست، چون هلاکت آنا فانا زندگیش را تهدید می‌کند، و هیچ نعمتی برایش گوارا نیست، زیرا در معرض نقمت و سخط و بلا است. </p> <p>و لذا خدای تعالی با جمله‌ <span class="aya" rel="19_74" data-words="1-4">و کم أهلکنا قبلهم</span> به جواب ایشان اشاره فرموده است. </p> <p>و ظاهرا جمله مذکور جمله‌ای است حالیه و کلمه <em>کم</em> خبریه است نه استفهامی، و معنای آیه این است که: اینان به این شبهه واهی-که ما مقام و مجلس بهتری داریم-استدلال می‌کنند تا مؤمنین را خوار بشمارند و حال آنکه ما قبل از ایشان جمعیت‌های بسیاری که از نظر کالا و اثاث و مجلس خیلی بهتر از ایشان بودند هلاک کردیم. </p> <p>خدای سبحان نظیر این شبهه را از فرعون نقل نموده، و بعد از نقل آن شبهه داستان غرق شدنش را می‌آورد و می‌فرماید: <span class="aya" rel="43_51-53" data-words="1-41">و نادی فرعون فی قومه قال یا قوم أ لیس لی ملک مصر و هذه الأنهار تجری من تحتی؟ أ فلا تبصرون؟، أم أنا خیر من هذا الذی هو مهین و لا یکاد یبین، فلو لا ألقی علیه أسورة من ذهب</span>... <span class="aya" rel="43_55-56" data-words="1-11">فلما آسفونا انتقمنا منهم فأغرقناهم أجمعین، فجعلناهم سلفا و مثلا للآخرین</span><span class="footnote" rel="1" title="مفردات راغب، ماده &lt;em&gt;مد&lt;/em&gt; ">*</span>. </p> <p><code class="aya" rel="19_75"/> <span class="aya" rel="19_75" data-words="1-9">قل من کان فی الضلالة فلیمدد له الرحمن مدا...</span> <span class="phrase">کلمه <em rel="fa_19_75_3-3" data-sentence="5:64">کان</em> در این آیه دلالت بر استمرارشان در ضلالت دارد، تا کسی نپندارد که</span> </p> <p>همین که ما را به خشم آوردند از ایشان انتقام گرفتیم و همه را غرق کردیم. پس سرگذشتشان را و مثلی برای دیگران کردیم. سوره زخرف، آیات 51-56.  <code class="page" rel="14,138"/> صرف تحقق مصداقی از ضلالت باعث آن تهدید شده، چون صرف چنین ضلالتی استحقاق مجازات استدراج که عبارت است از ضلالت شدیدتر، نمی‌شود. </p> <p><span class="phrase">جمله <em rel="fa_19_75_6-6" data-sentence="5:388">فلیمدد</em> صیغه امر غائب است، و برگشت معنای آن به این می‌شود که یکی از واجبات بر خدای رحمان این است که چنین کسی را در ضلالت امتداد دهد، چون گفتیم صیغه، صیغه امر است، و امر در صورتی که از کسی به سوی شخصی صادر شود معنایش این است که آن تکلیف را بر او واجب کرده، و همچنین اگر آمر مخاطب خود را دستور دهد که مرا امر به فلان کار بکن، معنایش این است که من این کار را خواهم کرد، و آن را بر خود واجب کرده‌ام.</span> </p> <p>کلمه <em>مد</em> و <em>امداد</em> به یک معنا است، لیکن راغب در مفردات گفته: امداد بیشتر در محبوب آمده، و مد بیشتر در مکروه استعمال شده است<span class="footnote" rel="1" title="مفردات راغب، ماده &lt;em&gt;ثوب&lt;/em&gt; ">*</span>، و مراد این است که کسی که ضلالت بر او مستقر شود، و او در آن ادامه دهد-که البته کنایه آیه به کفار است-خدای تعالی بر خود واجب فرموده که او را در آنچه هست مدد کند، یعنی هر چیزی که او را به گمراهی کشیده بیشتر به او بدهد، مانند زخارف دنیوی در مورد کلام، تا به خاطر آن و سرگرمی با آن به کلی از حق منصرف شود، و در نتیجه امر خدا-عذاب او یا قیامت-بناگهانی برسد، و آن وقت حق بر او روشن گردد، وقتی که دیگر نتواند از حق منتفع شود. </p> <p>پس اینکه فرمود: <span class="aya" rel="19_75" data-words="10-20">حتی إذا رأوا ما یوعدون إما العذاب و إما الساعة فسیعلمون...</span> دلیل بر این است که این <em>مد</em> خذلانی است به صورت اکرام، و مراد از آن این است که طرف از حق و پیروان حق منصرف شود، یعنی سرگرم زرق و برق حیات دنیای غدار گردد و حق برایش روشن نشود تا آن وقتی که دیگر نتواند از آن منتفع شود، و آن هنگام نزول عذاب یا قیام قیامت است. </p> <p>هم چنان که در جای دیگر فرمود: <span class="aya" rel="40_85" data-words="1-14">فلم یک ینفعهم إیمانهم لما رأوا بأسنا، سنت الله التی قد خلت فی عباده</span><span class="footnote" rel="2" title="منهج الصادقین، ج ۵، ص ۴۵۳">*</span> و نیز فرمود <span class="aya" rel="6_158" data-words="15-33">یوم یأتی بعض آیات ربک لا ینفع نفسا إیمانها لم تکن آمنت من قبل، أو کسبت فی إیمانها خیرا</span><span class="footnote" rel="3" title="روزی که بعضی آیات پروردگارت می‌آید دیگر ایمان هیچکس که قبلا ایمان نیاورده و یا در ایمان قبلیش کسب خیری نکرده بود سودی به حالش ندارد سوره انعام، آیه ۱۵۸">*</span>. </p> <p>       <code class="page" rel="14,139"/> و در این که ضمیر جمع را به کلمه <em>من</em> برگردانید و فرمود: <span class="aya" rel="19_75" data-words="12-14">رأوا ما یوعدون</span>، با این که کلمه <em>من</em> مفرد است، جانب معنای آن را رعایت کرد، هم چنان که اگر ضمیر مفرد به او برگردانید، و فرمود <span class="aya" rel="19_75" data-words="6-7">فلیمدد له</span> جانب لفظ آن را رعایت فرمود. </p> <h3> <span class="title" rel="19_73">جواب دوم به احتجاج کفار که گفتند: <span class="aya" rel="19_73" data-words="12-18">أی الفریقین خیر مقاما و أحسن ندیا</span> </span> </h3> <p> جمله‌ <span class="aya" rel="19_75" data-words="20-27">فسیعلمون من هو شر مکانا و أضعف جندا</span> در مقابل کلام کفار قرار دارد که گفتند: <span class="aya" rel="19_73" data-words="12-18">أی الفریقین خیر مقاما و أحسن ندیا</span> و اما این که منظور از مکان در هنگام دیدن عذاب چیست؟ -البته با در نظر گرفتن ظاهر آیه که از آن بر می‌آید مراد از عذاب، عذاب دنیوی است-قهرا آن مکانی خواهد بود که عذاب خدا ایشان را می‌گیرد، مثل کفار قریش که مکان شر آنان در هنگام عذاب چاه بدر بود، چون روی سخن در این سوره به همان صنادید قریش بوده، و اما مکان شرشان در روزی که قیامت را می‌بینند، همان جهنم جاودانه‌ای است که دار البوار است، و اما اینکه فرمود: معلوم می‌شود لشگر ناتوان از کیست، مراد همان روز عذاب است، که کسی عاصم و نگهداری از عذاب خدا ندارد، آن روز هر چه را هم آماده کرده باشند علیه خودشان تمام می‌شود و بی‌اثر می‌ماند. </p> <p><code class="aya" rel="19_76"/> <span class="aya" rel="19_76" data-words="1-6">و یزید الله الذین اهتدوا هدی...</span> <span class="phrase">مقصود از <em rel="fa_19_76_8-9" data-sentence="9:134">باقیات الصالحات</em> ، اعمال صالحی است که نزد خدا محفوظ می‌ماند و باعث شکر و اجر عظیم خدای تعالی می‌شود، و خدا در چند جا از کلام مجیدش بدان وعده داده است.</span> </p> <p>کلمه <em>ثواب</em> به معنای پاداش عمل است، در مفردات گفته اصل این کلمه به معنای بازگشت هر چیزی به حالت اولیه‌ای است که داشته، یا به حالت مقدری است که مقصود از فکرت است-تا آنجا که گفته است-ثواب آن چیزی است که به انسان در پاداش اعمالش بر می‌گردد، و اگر خود پاداش را ثواب گفته‌اند به تصور این است که آن خود آن است،  (نه بازگشت آن)، -تا آنجا که می‌گوید-ثواب، هم در خیر به کار می‌رود و هم در شر لیکن متعارف آن است که بیشتر در خیر استعمال می‌شود<span class="footnote" rel="1" title="روح المعانی، ج ۱۶، ص ۱۲۹">*</span> و کلمه <em>مرد</em> اسم مکان از رد است، و مراد از آن بهشت است. </p> <p>این آیه شریفه تتمه بیان آیه قبلی است، چون آیه قبلی حال اهل ضلالت را بیان می‌کرد، و می‌فرمود: خدا به زودی ایشان را مدد می‌کند، و در نتیجه در ضلالت خود فرو رفته، از حق به کلی منصرف می‌شوند، و از ایمان اعراض می‌کنند، و سرگرم بازی با شواغل   <code class="page" rel="14,140"/> دنیایی خود می‌گردند، تا مرگشان و یا عذاب خدا به طور ناگهانی بیاید و حقیقت بر ایشان مکشوف شود که نتوانند از آن بهره‌مند شوند، و این دسته همان احد الفریقین در آیه‌ <span class="aya" rel="19_73" data-words="12-15">أی الفریقین خیر مقاما...</span> هستند. </p> <p>در این آیه حال آن فریق دیگر را بیان می‌کند، و آن فریق مؤمنین‌اند، که خدای تعالی راه یافتگان ایشان را مدد می‌فرماید، و هدایتی بر هدایتشان می‌افزاید، و در نتیجه موفق به اعمال باقیات صالحات می‌گردند، که بهتر است از نظر اجر، و بهتر است از نظر مسکن، زیرا مسکنی که بدان منتقل می‌شوند بهشت است، که نعیمش دائمی است، پس آنچه از سرمایه که نزد مؤمنین است که همان نعیم مقیم باشد بهتر است از آنچه که نزد کافران از زخارف گول زننده فانی است. </p> <p>جمله‌ <span class="aya" rel="19_76" data-words="11-12">عند ربک</span> اشاره به این است که حکم به بهتری این از آن، حکم الهی است، که هیچ خطا و غلط و اشتباه در آن راه ندارد. </p> <h3> <span class="title" rel="19_73 19_74 19_75 19_76 19_77 19_78 19_79 19_80">استدلالی دیگر از کفار، مشابه استدلال پیشین که مال و فرزند دار شدن را نتیجه کفر پنداشته‌اند و جواب خدای تعالی به آنان</span> </h3> <p> و این دو آیه-به طوری که ملاحظه می‌فرمایید-جواب دومی است از حجت کفار، که گفتند: <span class="aya" rel="19_73" data-words="12-18">أی الفریقین خیر مقاما و أحسن ندیا</span>. </p> <p><code class="aya" rel="19_77"/> <span class="aya" rel="19_77" data-words="1-11">أ فرأیت الذی کفر بآیاتنا و قال لأوتین مالا و ولدا</span>. </p> <p>همانطور که از سیاق آیات چهارگانه قبلی به دست می‌آید که حجت فاسد مذکور، کلام بعضی از مشرکین که قرآن را می‌شنیدند بوده، و آن سخنان که گفته‌اند برای کوبیدن کلمه حق، و گمراه کردن و تحقیر مؤمنین بوده، همچنین سیاق این آیات چهارگانه که با کلمه تعجب آغاز شده و مشتمل بر کلامی شبیه به کلام سابق کفار و جوابی نظیر جواب در آن آیات است، این معنا را به دست می‌دهد که بعضی از کسانی که به رسول خدا (ص) ایمان آوردند، و یا در معرض این کار بوده‌اند، بعد از شنیدن کلام کفار متمایل بدان شده و ملحق به کفار شدند، و گفتند: <span class="aya" rel="19_77" data-words="8-11">لأوتین مالا و ولدا</span> -حتما در دنیا با پیروی کیش بت‌پرستی صاحب مال و اولاد می‌شوم چون مثل اینکه در ایمان به خدا نحوستی، و در شرک میمنتی است، لذا خدای تعالی در رد آنان فرمود: <span class="aya" rel="19_78" data-words="1-2">أطلع الغیب...</span>. </p> <p>و اما اینکه بیشتر مفسرین به خاطر روایاتی که در سبب نزول آیه وارد شده است گفته‌اند:  آیه کلام یکی از متعصبین در شرک است، که از قریش بود، و با این گفتار خود خطاب به خباب بن ارت کرد، چون خباب از او طلبی داشته، طلب خود را مطالبه کرده، او در پاسخ گفته: در بهشت مال و فرزند بسیاری دارا خواهم شد و قرض خود را خواهم داد ، کلامی است که با سیاق آیات سازگاری ندارد، چون همه می‌دانیم که مشرکین معتقد به معاد نبودند، <code class="page" rel="14,141"/> و با این حال اینکه گفته باشد در بهشت پولدار می‌شوم و بدهی تو را می‌دهم، چیزی جز مسخره نمی‌تواند باشد، و با اینکه از در استهزاء و سخریه گفته باشد، دیگر معنا ندارد که قرآن آن را با دلیل و احتجاج رد کند، و حال آنکه جمله‌ <span class="aya" rel="19_78" data-words="1-7">أطلع الغیب أم اتخذ عند الرحمن عهدا...</span> صریح در احتجاج و استدلال است. </p> <p>در بی‌اعتباری نظیر این سخن که گذشت، قولی<span class="footnote" rel="1" title="سوره علق، آیه ۱۸">*</span> است که از ابی مسلم مفسر نقل شده، که آیه شریفه عام است و شامل هر کسی که این صفت در او است می‌شود. </p> <p>پس جمله‌ <span class="aya" rel="19_77" data-words="1-5">أ فرأیت الذی کفر بآیاتنا</span> جمله‌ای است تعجبی، و کلمه‌ <span class="aya" rel="19_77" data-words="1-2">أ فرأیت</span> کلمه تعجب است، و اگر آن را با فاء تفریع، نتیجه کلام سابق آنان قرار داد، که گفته بودند <span class="aya" rel="19_73" data-words="12-18">أی الفریقین خیر مقاما و أحسن ندیا</span> برای این است که کفر گوینده آن حرف و این سخن که‌ <span class="aya" rel="19_77" data-words="8-11">لأوتین مالا و ولدا</span> از سنخ کفر همین افراد است که مورد بحث ما هستند، و اساس هر دو کفر یکی است، و آن همان است که در باره مؤمنین گفتند که اینان هیچ خیری و سعادتی و عزتی و نعمتی ندارند، چون در ملت کفر غیر از عزت دنیا و نعیم مادی آن، خیری دیگر وجود ندارد. </p> <p><span class="phrase">از همین جا روشن می‌گردد که جمله‌ <span class="aya" rel="19_77" data-words="6-11">و قال لأوتین مالا و ولدا</span> یک ترتبی دارد بر جمله‌ <span class="aya" rel="19_77" data-words="4-5">کفربآیاتنا</span> و گویا نتیجه این است، و خلاصه اگر به آیات خدا کفر ورزیدند برای این پندار بود که کفر به آیات خدا طریقه‌ای است میمون و مبارک که عزت و قدرت را برای سالک خود جلب می‌کند، و خیر و سعادت دنیایی را روزیش می‌کند، و بر این پندار باطل خود، قسم هم خورده، چون <em rel="fa_19_78_3-3" data-sentence="448:54">لام</em> در اول جمله، و نون تاکید در آخر آن سوگند را می‌رساند.</span> </p> <p><code class="aya" rel="19_78"/> <span class="aya" rel="19_78" data-words="1-7">أطلع الغیب أم اتخذ عند الرحمن عهدا</span> در این جمله خدای تعالی کلام کسی را که گفت‌ <span class="aya" rel="19_77" data-words="8-11">لأوتین مالا و ولدا</span> رد می‌کند، که مگر از غیب خبر دارد، و حال آنکه او راهی به علم غیب ندارد، تا بداند که از راه کفر به آرزویش می‌رسد، و یا مگر با خدا عهد بسته که اینطور قاطع و محکم می‌گوید پولدار می‌شوم؟ و معلوم است که این استفهام، استفهام انکاری است. </p> <p><code class="aya" rel="19_79"/> <span class="aya" rel="19_79" data-words="1-10">کلا سنکتب ما یقول و نمد له من العذاب مدا</span>. </p> <p> <span class="phrase"><em rel="fa_19_79_1-1" data-sentence="0:840">کلا</em> کلمه ردع و زجر است، و ذیل آیه، دلیل بر این است که خدای سبحان با این جمله لازمه کلام این گوینده را رد می‌کند، زیرا لازمه کلام او این است که مال و اولاددار   <code class="page" rel="14,142"/> شدن از آثار کفر به آیات خدا است، و خلاصه رد آن این است که کفر به آیات خدا اثرش مال و اولاد نیست، بلکه اثرش امتداد عذاب است، پس کسی که این حرف را می‌زند با کلام خود عذاب ممدودی می‌طلبد که هر قسمت دنبال قسمتی دیگر برسد، آری اثر گفته او چنین عذابی است، نه پولدار شدن، و فرزنددار شدن، و ما به زودی همین کلام او را می‌نویسیم، و اثرش را بر آن مترتب می‌کنیم، یعنی آن عذاب ممدود را به او می‌چشانیم، پس آیه شریفه نظیر جمله‌ <span class="aya" rel="96_17-18" data-words="1-4">فلیدع نادیه، سندع الزبانیة</span><span class="footnote" rel="1" title="روح المعانی، ج ۱۶، ص ۱۳۱">*</span> است، که می‌فرماید: مجلسیان خود را صدا بزند، ما هم زبانیه را صدا می‌زنیم.</span> </p> <p>از همین جا روشن می‌گردد که نزدیکتر به ذهن این است که مراد از نوشتن گفتار او، تثبیت آن باشد، تا اثرش بار شود، نه اینکه آن طور که بعضی<span class="footnote" rel="2" title="تفسیر قمی، ج ۲، ص ۵۴">*</span> تفسیر کرده‌اند: به راستی گفته او را در نامه عملش می‌نویسیم تا در قیامت به حسابش برسیم، چون اگر معنا این باشد لازمه‌اش این می‌شود که جمله بعدی یعنی جمله‌ <span class="aya" rel="19_80" data-words="1-4">و نرثه ما یقول</span> تکراری باشد و بدون هیچ نکته روشنی مطلب را دوباره تذکر دهد. </p> <p><code class="aya" rel="19_80"/> <span class="aya" rel="19_80" data-words="1-7">و نرثه ما یقول و یأتینا فردا</span> مقصود از وراثت آنچه می‌گوید این است که او به زودی می‌میرد و فانی می‌شود، و این کلامش که با کفرم صاحب مال و اولاد می‌شوم باقی می‌ماند، و چون سخنی است گناه و خطا، از او جدا نمی‌شود، و نزد خدا محفوظ می‌ماند، عینا همانطور که اگر مالی از او مانده بود، خدا آن را ارث می‌برد، کلامش را هم خدا ارث می‌برد، و در اینگونه تعبیر استعاره‌ای است لطیف. </p> <p> <span class="aya" rel="19_80" data-words="5-7">و یأتینا فردا</span> یعنی روز مرگش نزد ما می‌آید در حالی که تنها است و هیچ یک از آن یاورانی که به خیال خود دل به آنها بسته بود با او نیستند، پس خلاصه معنا این می‌شود که او به زودی تک و تنها نزد ما می‌آید و هیچ کس با او نیست مگر همین کلامش که ما آن را علیه او حفظ کردیم، و آن روز او را بر سر آن حرف به حساب می‌کشیم، و عذابی دنباله‌دار بر سرش می‌آوریم. </p> <p>البته همه اینها بنا بر این است که جمله‌ <span class="aya" rel="19_77" data-words="8-11">لأوتین مالا و ولدا</span> ناظر به‌پولدار شدن در دنیا باشد، و اما اگر حرف بیشتر مفسرین باشد که گفتند: ناظر به مالدار شدن در قیامت     <code class="page" rel="14,143"/> است، در آن صورت معنای آیه آن طور که تفسیرش کرده‌اند چنین می‌شود: تعجب است از کسی که به آیات ما کفر ورزید (یعنی عاص بن وائل یا ولید بن مغیره) و سوگند خورد که در آخرت در بهشت مالدار و صاحب فرزند می‌شوم، مگر او غیب می‌دانست که فهمیده در بهشت خواهد بود؟ و یا به قول بعضی دیگر مگر لوح محفوظ را دید و یا نزد خدا عهدی دارد، و محرمانه لا اله الا اللَّه گفته تا داخل بهشت شود؟ ! . </p> <p>بعضی دیگر گفته‌اند: معنا این است که: مگر عمل صالحی از پیش فرستاده؟ چون عمل است که در نامه اعمالش ثبت می‌شود-ولی حاشا مطلب آن طور نیست که او می‌گوید -ما آنچه می‌گوید می‌نویسیم، به ملائکه حفظه دستور می‌دهیم در نامه عملش بنویسند و از عذاب، عذابی دنباله‌دار برایش فراهم می‌کنیم، و آنچه را به کیفر گفته‌هایش از او باقی می‌ماند بعد از هلاکت خودش ارث می‌بریم، آن گاه در آخرت تنها نزد ما می‌آید، در حالی که نزدش هیچ مال و فرزندی، و عده و عده‌ای نیست<span class="footnote" rel="1" title="روح المعانی، ج ۱۶، ص ۱۲۴ و ۱۲۵">*</span>. </p> <h3>بحث روایتی‌ <span class="title" rel="19_77"> (روایاتی که در باره شان نزول آیه: <span class="aya" rel="19_77" data-words="1-4">أ فرأیت الذی کفر...</span> وارد شده و بیان ضعف و عدم انطباق آنها با آیات) </span> </h3> <p> در تفسیر قمی در روایت ابی الجارود از امام ابی جعفر (ع) روایت کرده که در تفسیر آیه‌ <span class="aya" rel="19_77" data-words="1-11">أ فرأیت الذی کفر بآیاتنا و قال لأوتین مالا و ولدا</span> فرمود: منظور عاص بن وائل پسر هشام قرشی سهمی، یکی از استهزاء کنندگان بوده، زیرا خباب بن ارت، طلبی از او می‌خواسته، آمده بود آن را بگیرد، عاص گفت مگر شما معتقد نیستید که در بهشت طلا و نقره و حریر است؟ گفت: چرا معتقدیم. گفت: پس موعد من و تو همان بهشت، به خدا قسم آنجا ثروتمند می‌شوم، بیش از ثروتی که در دنیا دارم<span class="footnote" rel="2" title="روح المعانی، ج ۱۶، ص ۱۲۴ و ۱۲۵">*</span>. </p> <p>و در الدر المنثور است که احمد و بخاری، مسلم، سعید بن منصور، عبد بن حمید، ترمذی، بیهقی، <em>در کتاب دلائل</em> ، ابن منذر، ابن ابی حاتم، ابن حبان، و ابن مردویه، از خباب بن ارت روایت می‌کنند که گفت: من مردی آهنگر بودم وقتی طلبی از عاص بن وائل داشتم رفتم آن را وصول کنم گفت: نه به خدا قسم، نمی‌دهم، مگر وقتی که به محمد کافر شوی، گفتم: نه، به خدا سوگند به محمد کافر نمی‌شوم تا بمیری و دوباره زنده شوی، گفت:     <code class="page" rel="14,144"/> پس طلبت را هم همان روز بیا بگیر، چون آن روز من مال و فرزندانی خواهم داشت. خداوند این آیه را در باره گفتار او نازل کرده و فرمود: <span class="aya" rel="19_77" data-words="1-5">أ فرأیت الذی کفر بآیاتنا</span>... <span class="aya" rel="19_80" data-words="5-7">و یأتینا فردا</span><span class="footnote" rel="1" title="الدر المنثور، ج ۴، ص ۲۸۳ و ۲۸۴">*</span>. </p> <p>مؤلف: و نیز قریب به این معنا از طبرانی، از خباب، و نیز از سعید بن منصور، از حسن، از مردی از اصحاب رسول خدا، بدون اینکه اسم آن شخص را برده باشد، و نیز از ابی حاتم و ابن مردویه از ابن عباس از مردانی از صحابه روایت شده است<span class="footnote" rel="2" title="الدر المنثور، ج ۴، ص ۲۸۳ و ۲۸۴">*</span>، ودر سابق هم گذشت که هیچ یک از این روایات با سیاق آیات تطبیق نمی‌کند، برای اینکه این روایات صریحند در اینکه کلمه مورد بحث از عاص بن وائل، و بطور استهزاء و مسخره سر زده، و حال آنکه سیاق آن را افاده نمی‌کند، علاوه بر این مشرکین اصلا قائل به بعث و نشور نبوده‌اند، و این را نقل قطعی هم تایید می‌کند. </p> <p>از این هم که بگذریم آیات مورد بحث شروع کرده به پاسخگویی او از راه احتجاج و استدلال، و حال آنکه جواب استهزاء را با استدلال نمی‌دهند، استدلال در جایی است که طرف نظریه‌ای جدی داشته باشد، و گر نه استدلال هم صورت شوخی و استهزاء به خود می‌گیرد، بنا بر این باید گفت که: روایات هر چه هم صریحند در اینکه این جمله به عنوان سخریه صادر شده با آیه شریفه انطباق ندارد. </p> <p>حال اگر کسی روایت را بر وجه بعیدی حمل کند، و بگوید: عاص بن وائل منظورش مسخره کردن نبوده، بلکه منظورش این بوده که پاسخی دندان‌شکن به طلبکار خود دهد، و از پرداختن دین راحت شود، بدون اینکه خودش به مساله معاد اعتقادی داشته باشد، در آن صورت دیگر چه معنا داشت اسم فرزند را هم ببرد و بگوید: بزودی صاحب مال و فرزند می‌شوم، کافی بود تنها بگوید در آنجا صاحب مال و ثروت می‌شوم. نقطه ضعف دیگری که در این روایات است این است که در بعضی از آنها آمده که شما مسلمانان معتقدید که بعد از مرگ به مال و فرزند بر می‌گردید، و حال آنکه هیچ سابقه‌ای از مسلمانان صدر اسلام در دست نیست که چنین حرفی در بین آنان شایع شده باشد که در بهشت هم توالد و تناسل هست، و یا در قرآن به آن اشاره شده باشد. </p> <p><span class="phrase">اشکال و نقطه ضعف سومی که در روایات است این است که اگر شان نزول آیه آن باشد که روایات می‌گویند هیچ وجهی برای قسم و تاکید نیست، که بگوید <em rel="fa_19_77_7-7" data-sentence="135:52">لاوتین</em> چون در الزام خباب بن ارت احتیاجی به این تاکید نیست.</span> </p> <p>   <code class="page" rel="14,145"/> نقطه ضعف چهارم اینکه اگر شان نزول آیه آن بود، جا داشت بگوید: به زودی در بهشت یا در آخرت صاحب اموال و فرزندان می‌شوم تا خباب منظورش را بفهمد و به اشتباه نیفتد، ولی آیه شریفه مطلق آمده. </p> <p>نقطه ضعف پنجم این است که جواب چنین پاسخی این است که بفرماید: <span class="aya" rel="19_79" data-words="1-10">کلا سنکتب ما یقول و نمد له من العذاب مدا...</span>، نه اینکه بفرماید: <span class="aya" rel="19_78" data-words="1-7">أطلع الغیب أم اتخذ عند الرحمن عهدا</span> زیرا این جواب به هیچ وجه جواب او نیست، چون عاص بن وائل که می‌خواسته خباب را الزام کند، الزام کردنش متوقف بر علم به درستی و راستی عقیده خباب نبود، بلکه غالبا با علم به دروغ هم جمع می‌شود، بله توقف بر علم و اعتقاد خصم (خباب) به آن عقیده و یا به لوازم آن هست، و با این حال چطور قرآن کریم در پاسخ او می‌فرماید:  مگر او از غیب خبر دارد یا با رحمان عهدی بسته است؟ . </p> <p>این را هم باید دانست که در ذیل جمله‌ <span class="aya" rel="19_76" data-words="7-9">و الباقیات الصالحات...</span> اخباری از رسول خدا و ائمه اهل بیت (علیهم افضل الصلاة) وارد شده که ما آنها را در جلد سیزدهم این کتاب در یک بحث روایتی در ذیل آیه 46 از سوره کهف نقل کردیم. <code class="page" rel="14,146"/> </p>
