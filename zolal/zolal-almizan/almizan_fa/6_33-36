<h3 class="ayas">سوره الأنعام آیه‌های ۳۳ تا ۳۶</h3><code class="section" rel="6_33-36"/><h3>ترجمه آیات</h3> <p> <span class="trans" rel="6_33">ما می‌دانیم که گفته‌های آنان تو را اندوهگین می‌سازد، و این حرفها در حقیقت تکذیب تو نیست، و لیکن ستمکاران آیات خدا را انکار می‌کنند.  «۳۳» </span><span class="trans" rel="6_34">ما سرگذشت انبیای سلف را در قرآن برای تو شرح داده‌ایم، و تو میدانی که آنان نیز به مثل تو تکذیب شدند، و در برابر تکذیب قوم خود آن قدر صبر کردند تا آنکه نصرت ما شامل حالشان شد، در باره تو نیز رفتار ما همین خواهد بود و کسی نمی‌تواند سنت ما را تغییر دهد.  «۳۴» </span><span class="trans" rel="6_35">گر چه اعراض آنان بر تو خیلی گران می‌آید، و لیکن تو چه می‌توانی کرد؟ آیا می‌توانی زمین را سوراخ کرده و یا نردبانی بر آسمان گذاشته از آسمان و یا از شکم زمین آیه‌ای برایشان بیاوری؟  (حاشا) خدا است که اگر بخواهد همه آنان را بر هدایت مجتمع می‌سازد، پس زنهار که از جاهلان نباشی.  «۳۵» </span><span class="trans" rel="6_36">تنها کسانی دعوت تو را می‌پذیرند که دارای گوش شنوا باشند، و اما مردگان (هم چنان مرده هستند تا آنکه) خدایشان محشور نموده و همه به سوی او بازگشت کنند.  «۳۶» </span></p>     <h3>بیان آیات</h3> <p> این آیات رسول خدا (ص) را در لغزشهایی که مشرکین در باره امر دعوت وی داشتند تسلیت داده و با وعده حتمی نصرتش، دلخوش می‌سازد، و بیان می‌کند که دعوت دینی دعوتی است که باید در محیط آزاد و با حفظ اختیار اشخاص صورت گیرد، تا هر که می‌خواهد ایمان آورد و هر که می‌خواهد کفر ورزد، و چون دعوت دینی اساسش بر اختیار است، قدرت و مشیت حتمی الهی در آن دخالت نمی‌کند، و اشخاص را مجبور به قبول نمی‌سازد، و گرنه خداوند می‌توانست تمامی افراد بشر را بر هدایت مجتمع سازد. </p> <p> <span class="aya" rel="6_33" data-words="1-6">قد نعلم إنه لیحزنک الذی یقولون...</span>  <em>قد</em> حرفی است‌که اگر بر سر فعل ماضی (گذشته) درآید تحقیق آن فعل را می‌رساند، و اگر بر سر مضارع (آینده) درآید افاده می‌کند که این فعل کمتر اتفاق می‌افتد، و چه بسا در مضارع هم به معنای تحقیق استعمال شود، از آن جمله همین آیه مورد بحث است. </p> <p> <em>حزنه کذا</em> و <em>احزنه</em> به یک معنا است، و لذا در این آیه به هر دو قسم قرائت شده است. <span class="aya" rel="6_33" data-words="7-9">فإنهم لا یکذبونک</span> <span class="phrase">کلمه <em rel="fa_6_33_9-9" data-sentence="5:403">یکذبونک</em> هم به تشدید باب تفعیل قرائت شده و هم به تخفیف، و ظاهر این است که <em>فا</em> در <em rel="fa_6_33_7-7" data-sentence="142:308">فانهم</em> برای تفریع است گویا می‌خواهد بفرماید که: به تحقیق ما می‌دانیم سخنان مشرکین تو را اندوهناک ساخته، لیکن سزاوار نیست که از این سخنان ناراحت شوی، برای اینکه تکذیب مشرکین تکذیب تو نیست، چون تو آنان را جز به سوی ما نمی‌خوانی، و در این امر جز یک رسول و پیغام آور نیستی، پس تکذیب آنان تکذیب ما و ظلم به آیات ما است.</span> بنا بر این مضمون این آیه به ضمیمه جمله آخر آن یعنی جمله‌ <span class="aya" rel="6_36" data-words="9-11">ثم إلیه یرجعون</span> همان مضمونی است که آیه‌ <span class="aya" rel="31_23" data-words="1-16">و من کفر فلا یحزنک کفره إلینا مرجعهم فننبئهم بما عملوا إن الله علیم بذات الصدور</span><span class="footnote" rel="1" title="و کسی که کافر شد پس کفرش تو را اندوهناک نکند، بازگشت آنان به سوی ما است و وقتی به سوی ما بازگشتند ما آنان را به آنچه کرده‌اند خبر می‌دهیم، به درستی که خداوند دانا به درون سینه‌ها است سوره لقمان آیه ۲۳">*</span> و آیه‌ <span class="aya" rel="36_76" data-words="1-10">فلا یحزنک قولهم إنا نعلم ما یسرون و ما یعلنون</span><span class="footnote" rel="2" title="پس گفتار آنان اندوهناکت نسازد، زیرا ما می‌دانیم آنچه را پنهان داشته و آنچه را که آشکار می‌سازند سوره یس آیه ۷۶">*</span> و آیات دیگری که در باره تسلیت رسول خدا (ص) نازل شده، آن را     <code class="page" rel="7,88"/> افاده می‌کند. </p> <h3> <span class="title" rel="6_33">معنای جمله: <span class="aya" rel="6_33" data-words="7-15">فإنهم لا یکذبونک و لکن الظالمین بآیات الله یجحدون</span> </span> </h3> <p> <span class="phrase">البته این وقتی است که کلمه <em rel="fa_6_33_9-9" data-sentence="27:298">یکذبونک</em> به تشدید قرائت شود، و اما بنا بر قرائت به تخفیف معنایش این می‌شود که: غم مخور، زیرا اینان نمی‌توانند با اثبات دروغ بودن آنچه که تو مردم را به آن دعوت می‌کنی بر تو غلبه کرده و حجت تو را به وسیله حجتی دیگر ابطال نمایند، اینان کاری که می‌کنند این است که به آیات خدا ظلم نموده و آن را انکار می‌نمایند.</span> و سرانجام به سوی خدا بازگشت خواهند نمود. </p> <p> <span class="aya" rel="6_33" data-words="10-15">و لکن الظالمین بآیات الله یجحدون</span> <span class="phrase">ظاهر سیاق، اقتضا داشت که بفرماید  <em rel="fa_6_33_10-11" data-sentence="34:649">و لکنهم</em> و اگر از ضمیر به اسم ظاهر عدول نموده و فرمود: <em>و لکن الظالمین</em> برای این بود که بفهماند انکار آنان ناشی از ظلمشان بود، نه از قصور و جهل و امثال آن، پس انکارشان جز یاغی‌گری و ستم و طغیان چیز دیگری نبوده، و به زودی خداوند مبعوثشان نموده به سوی او بازگشت می‌کنند، التفاتی هم که در آیه از تکلم (قد نعلم) به غیبت‌ <span class="aya" rel="6_33" data-words="13-14">بآیات الله</span> به کار رفته، به همین منظور بوده که دلالت کند بر اینکه انکارشان از باب ستیزه و معارضه با مقام الوهیت و استعلای بر آن بوده است، و حال آنکه این مقام، مقامی است که هیچ چیزی را تاب مقاومت آن نیست، و گرنه اگر افاده چنین معنایی منظور نبود جا داشت بفرماید: <em>بآیاتنا</em> .</span> </p> <p>در تفسیر معنای این آیه، وجوه دیگری نیز گفته شده است: یکی از آن وجوه، وجهی است که از بیشتر مفسرین نقل شده که گفته‌اند معنای آیه این است که: اینان اگر تو را تکذیب می‌کنند معتقد به گفته خود نیستند. بلکه از روی عناد و در عین اعتقاد به راستگویی تو، به زبان تو را تکذیب می‌کنند. </p> <p>دوم-این است که اینان تو را تکذیب نمی‌کنند، بلکه در حقیقت مرا تکذیب می‌کنند زیرا برگشت تکذیب تو به تکذیب من است، و تو تنها تکذیب نشده‌ای. </p> <p>این وجه بی شباهت به وجهی که ما در معنای آیه ذکر کردیم نیست، و لیکن عین آنهم نیست. </p> <p><span class="phrase">در هر صورت، این وجه و وجه اولی که از اکثر مفسرین نقل شده وقتی صحیح است که  <em rel="fa_6_33_9-9" data-sentence="75:20">یکذبونک</em> با تشدید قرائت شود.</span> </p> <p>سوم-اینکه اینها هرگز مصادف با دروغ تو نشده و از تو دروغ نشنیده‌اند، چون عرب از اینگونه تعبیرات دارد مثلا در جایی که می‌خواهد بگوید: ما صادفناهم جبناء-ما در نبردهایی که با فلان قوم کرده‌ایم هرگز مصادف با جبن و بزدلی آنان نشده‌ایم، می‌گویند:  قاتلناهم فما اجبناهم و لیکن وجه صحیح همان بود که ما در معنای آیه بیان نمودیم. <code class="page" rel="7,89"/><code class="aya" rel="6_34"/> <span class="aya" rel="6_34" data-words="1-10">و لقد کذبت رسل من قبلک فصبروا علی ما کذبوا...</span> رسول گرامی خود را به راهی که انبیای گذشته پیمودند، هدایت می‌کند، و آن راه عبارت است از صبر در راه پروردگار، هم چنان که در جای دیگر می‌فرماید: <span class="aya" rel="6_90" data-words="1-6">أولئک الذین هدی الله فبهداهم اقتده</span>.<span class="footnote" rel="1" title="آنان کسانی بودند که خدای‌شان هدایت فرمود، پس تو نیز از هدایت آنان پیروی کن سوره انعام آیه ۹۰">*</span> </p><h3> <span class="title" rel="6_34"><span class="phrase">مراد از: <em rel="fa_6_34_19-20" data-sentence="9:61">کلمة اللَّه</em> ، <em>قول اللَّه</em> و <em>وعد اللَّه</em> در عرف قرآن مجید</span></span> </h3> <p> و جمله‌ <span class="aya" rel="6_34" data-words="13-15">حتی أتاهم نصرنا</span> بیان نتیجه حسنه صبر انبیا (ع) و اشاره به وعده الهی به یاری آن جناب است. و <span class="phrase">در اینکه فرمود: <span class="aya" rel="6_34" data-words="17-20">لا مبدل لکلمات الله</span> تاکید نصرت و حتمی بودن آن است، و نیز اشاره‌ای است به همان معنایی که در آیه‌ <span class="aya" rel="58_21" data-words="1-6">کتب الله لأغلبن أنا و رسلی</span><span class="footnote" rel="2" title="خدا حکم کرده که من و فرستادگانم هر آینه غلبه خواهیم نمود سوره مجادله آیه ۲۱">*</span> و آیه‌ <span class="aya" rel="37_171-172" data-words="1-9">و لقد سبقت کلمتنا لعبادنا المرسلین، إنهم لهم المنصورون</span><span class="footnote" rel="3" title="و به تحقیق حکم ما برای بندگان فرستاده شده ما چنین رفته است که آنان، آری هم آنان منصورند سوره صافات آیه ۱۷۲">*</span> و اینکه  <em rel="fa_6_34_18-18" data-sentence="655:716">مبدل</em> در جمله‌ <span class="aya" rel="6_34" data-words="17-20">لا مبدل لکلمات الله</span> در سیاق نفی واقع شده خود دلیل بر این است که هیچ مغیر مفروضی کلمات خدا را تغییر نمی‌دهد، چه مغیری که از ناحیه خود او باشد، مثلا مشیتش در خصوص کلمه‌ای تغییر یافته آن را پس از اثبات، محو یا پس از ابرام، نقض کند، و چه از ناحیه غیر او باشد، و غیر او به کلمه خدا دست یافته و آن را بر خلاف مشیت وی به وجهی از وجوه تغییر دهد، از اینجا معلوم می‌شود: این کلماتی که خدای تعالی از آن چنین خبر داده که قابل تبدیل نیستند، اموری هستند که از لوح محو، و از اثبات خارجند، در نتیجه می‌توان گفت که: <em rel="fa_6_34_19-20" data-sentence="1276:132">کلمة اللَّه</em> ، <em>قول اللَّه</em> و <em>وعد اللَّه</em> ، به طور کلی در عرف قرآن عبارتند از:  احکام حتمیه‌ای که تغییر و تبدیل در آن راه ندارد .</span> از جمله آیاتی که در آن از این گونه احکام به <em>قول</em> تعبیر شده، آیه‌ <span class="aya" rel="38_84" data-words="1-5">قال فالحق و الحق أقول</span><span class="footnote" rel="4" title="گفت حق از من است و حق می‌گویم سوره ص آیه ۸۴">*</span> و آیه‌ <span class="aya" rel="33_4" data-words="25-28">و الله یقول الحق</span><span class="footnote" rel="5" title="خدا می‌گوید حق را سوره احزاب آیه ۴">*</span> است. </p> <p>و از جمله آیاتی که از اینگونه امور به <em>وعد اللَّه</em> تعبیر فرموده، آیه‌ <span class="aya" rel="10_55" data-words="9-13">ألا إن وعد الله حق</span><span class="footnote" rel="6" title="آگاه باش، به درستی که وعده خدا حق است سوره یونس آیه ۵۵">*</span> و آیه <span class="aya" rel="39_20" data-words="17-20">لا یخلف الله المیعاد</span><span class="footnote" rel="7" title="خدا خلف وعده نمی‌کند سوره زمر آیه ۲۰">*</span> است و ان شاء اللَّه تعالی به زودی بحث مفصلی در باره کلمات               <code class="page" rel="7,90"/> اللَّه و تعبیرات دیگری که در عرف قرآن مرادف آن است خواهد آمد. </p> <p>و جمله‌ <span class="aya" rel="6_34" data-words="21-26">و لقد جاءک من نبإ المرسلین</span> تثبیت و استشهاد است برای جمله‌ <span class="aya" rel="6_34" data-words="1-6">و لقد کذبت رسل من قبلک...</span> از همین جمله ممکن است استفاده شود که سوره انعام بعد از بعضی از سوره‌های مکی‌ای که قصص انبیا (ع) را بیان می‌کند-مانند سوره شعراء و مریم و امثال آن-نازل شده، و از طرفی چون می‌دانیم که سوره انعام بعد از سوره‌های علق و مدثر و امثال آن نازل شده، نتیجه می‌گیریم که این سوره در طبقه سوم از سوره‌هایی است که قبل از هجرت در مکه نازل شده (و خدا داناتر است). </p> <p><code class="aya" rel="6_35"/> <span class="aya" rel="6_35" data-words="1-6">و إن کان کبر علیک إعراضهم</span>... <span class="phrase"><span class="aya" rel="6_35" data-words="18-19">فتأتیهم بآیة</span> راغب می‌گوید: <em rel="fa_6_35_11-11" data-sentence="82:1080">نفق</em> به معنی تونل و راهی است که از زیر زمین برود، آن گاه آیه مورد بحث را که می‌فرماید: <span class="aya" rel="6_35" data-words="7-13">فإن استطعت أن تبتغی نفقا فی الأرض</span> ذکر کرده، سپس می‌گوید: و از همین باب است که سوراخ و لانه موش صحرایی را <em>نافقاء</em> نامیده و می‌گویند: نافق-و یا-نفق الیربوع ، یعنی موش صحرایی به سوراخ رفت، و نیز از این باب است کلمه <em rel="fa_6_35_11-11" data-sentence="495:710">نفاق</em> یعنی دخول در دین از دری و خروج از آن از در دیگر خدای تعالی هم به همین معنا اشاره کرده و فرموده است: <span class="aya" rel="9_67" data-words="19-22">إن المنافقین هم الفاسقون</span> -منافقین خارج از دینند و نیز منافقین را بدتر از کفار دانسته و فرموده: <span class="aya" rel="4_145" data-words="1-7">إن المنافقین فی الدرک الأسفل من النار</span> - منافقین در پست‌ترین درجه و درک دوزخند <em>و</em> نیفق زیرجامه و خشتک آن است.<span class="footnote" rel="1" title="مفردات راغب ص ۵۰۲">*</span> و در باره <em rel="fa_6_35_15-15" data-sentence="1049:201">سلم</em> می‌گوید: <em rel="fa_6_35_15-15" data-sentence="1116:179">سلم</em> در اصل لغت چیزی را گویند که در مواقع خطر به وسیله آن می‌توان به مکانهای بلند برآمده و سلامت خود را حفظ نمود، آن گاه این لفظ اسم شده برای هر چیزی که آلت بالا رفتن و وسیله آن باشد.</span> خدای تعالی فرموده: <span class="aya" rel="52_38" data-words="1-5">أم لهم سلم یستمعون فیه</span> و نیز فرموده: <span class="aya" rel="6_35" data-words="14-17">أو سلما فی السماء</span>. </p> <p>شاعر هم گفته است: و لو نال اسباب السماء بسلم-و اگر چه به وسیله نردبان به اسباب آسمان دست می‌یافت.<span class="footnote" rel="2" title="مفردات راغب ص ۲۴۱">*</span> و چون جواب شرط (ان) معلوم بوده، لذا در کلام ذکر نشده، و تقدیر آیه چنین است:  فان استطعت ان تبتغی کذا و کذا فافعل-پس اگر می‌توانی همچو کاری بکنی، بکن  و مراد از آیه در <span class="aya" rel="6_35" data-words="18-19">فتأتیهم بآیة...</span>، چیزی است که مشرکین را مجبور به ایمان کند نه صرف     <code class="page" rel="7,91"/> معجزه، زیرا اگر مشرکین به صرف دیدن معجزه، ایمان می‌آوردند، خود این خطاب یعنی جمله <span class="aya" rel="6_35" data-words="1-6">و إن کان کبر علیک إعراضهم...</span> خطابی است قرآنی، و قرآن خود بهترین معجزه است برای دلالت بر حقانیت دعوت آن جناب، معجزه‌ای است که اتفاقا با فهم مشرکین هم که خود از بلغا و عقلای عرب بودند نزدیک است، پس معلوم می‌شود مراد از آیه صرف معجزه نیست، بلکه چیزی است که سلب اختیار از آنان کند، و این هم با دعوت الهی سازگار نیست، </p><h3> <span class="title" rel="6_35 6_33 6_34 6_36">دعوت به حق و قبول آن باید در مجرای اختیار جریان یابد گو اینکه خداوند بر هدایت اجباری و اضطراری مردم قادر است</span> </h3> <p> پس حاصل معنای آیه این است که: جا ندارد تو اینقدر در مقابل اعراض آنان متاثر شوی، زیرا دنیا دار اختیار است و دعوت به حق و قبول آن باید در مجرای اختیار جریان یابد، و تو نمی‌توانی آیه‌ای تهیه کنی که آنان را بر ایمان آوردن مضطر و بی اختیار سازی، برای اینکه خداوند چنین ایمانی را از آنان نخواسته، بلکه از آنان ایمان به طوع و رغبت و اختیار خواسته است. از همین جهت آیه‌ای که مردم را مجبور بر ایمان و اطاعت کند نیافریده، و گرنه خودش می‌توانست چنین کار را بکند، و جمیع افراد بشر را به جبر، مجتمع بر ایمان سازد و در نتیجه این کفار هم، به مؤمنین به تو، ملحق شوند، پس، از اینکه اینان اعراض کرده‌اند اینقدر جزع و ناشکیبی مکن، تا در شمار کسانی که نسبت به معارف الهی جاهل هستند قرار نگیری. </p> <p>و اینکه بعضیها احتمال داده‌اند که مراد از جمله‌ <span class="aya" rel="6_35" data-words="18-19">فتأتیهم بآیة</span> این باشد که معجزه‌ای بالاتر از معجزه قرآن برایشان بیاوری، با سیاق آیه مخصوصا جمله‌ <span class="aya" rel="6_35" data-words="20-26">و لو شاء الله لجمعهم علی الهدی</span> سازگار نیست، زیرا ظاهر این جمله این است که مراد از این هدایت، هدایت اجباری و اضطراری است. </p> <p>از اینجا ظاهر می‌شود که مراد از <span class="aya" rel="6_35" data-words="22-23">شاء الله</span> هم، مشیت تکوینی پروردگار است، و معنایش این است که خدای تعالی به طوری هدایت را از آنان بخواهد که مجبور به قبول شده و اختیارشان باطل گردد. </p> <p>از ظاهر سیاق آیه شریفه استفاده می‌شود که خدای تعالی چنین چیزی را نخواسته و لیکن خدای سبحان در آیات دیگری که مشابه با این آیه است مانند آیه‌ <span class="aya" rel="32_13" data-words="1-19">و لو شئنا لآتینا کل نفس هداها و لکن حق القول منی لأملأن جهنم من الجنة و الناس أجمعین</span><span class="footnote" rel="1" title="و اگر می‌خواستیم تمامی نفوس رای هدایت می‌کردیم، و لیکن حکم ما مبنی بر اینکه جهنم رای از جن و انس پر کنیم حتمی شده است سوره سجده آیه ۱۳">*</span> این را هم نفرموده که نخواستنش طوری است که کفر کفار و گمراهی گمراهان بطور اجبار و اضطرار باشد، زیرا به طوری که ملاحظه می‌کنید از آیه سابق الذکر و هم چنین از آیه   <code class="page" rel="7,92"/> <span class="aya" rel="38_84-85" data-words="1-13">قال فالحق و الحق أقول، لأملأن جهنم منک و ممن تبعک منهم أجمعین</span><span class="footnote" rel="1" title="خدا فرمود: حق اینست و من حق رای می‌گویم البته جهنم رای از تو و تابعان تو عموما پر می‌کنم">*</span> استفاده می‌شود که: اگر مشیت خدای تعالی تعلق نگرفته باشد به اینکه جمیع افراد بشر هدایت بیابند، از جهت حکمی بوده که در برابر سوگند ابلیس مبنی بر اینکه جمیع بندگان خدا مگر مخلصین از آنان را گمراه خواهد نمود حتمی کرده، بلکه در مواضع دیگری از قرآن صریحا گمراهی گمراهان را به خود آنان نسبت داده، و در داستان آدم و ابلیس فرموده: <span class="aya" rel="15_39-43" data-words="1-36">قال رب بما أغویتنی لأزینن لهم فی الأرض و لأغوینهم أجمعین، إلا عبادک منهم المخلصین، قال هذا صراط علی مستقیم، إن عبادی لیس لک علیهم سلطان إلا من اتبعک من الغاوین، و إن جهنم لموعدهم أجمعین</span><span class="footnote" rel="2" title="شیطان گفت پروردگارا از آنجایی که تو مرا گمراه فرمودی من گناه و نافرمانی تو رای در نظر بندگانت جلوه می‌دهم و به طور قطع همه رای گمراه می‌کنم، مگر آن بندگانی که در بندگی تو مخلص باشند، خداوند فرمود: این راهی است مستقیم که بر من است (یعنی گذر همه بر من است و هیچکس رای از من گریز نیست) بندگان من دستخوش فریبهای تو نمی‌شوند، و تو نمی‌توانی بر آنان مسلط شوی، مگر آن گمراهانی که تو رای پیروی کنند، که البته جهنم هم میعادگاه همه آنان است سوره حجر آیه ۴۳">*</span> هم چنان که شیطان هم همین نسبت را به آنان داده، و خدای تعالی گفتاری را که در روز قیامت خطاب به گمراهان می‌کند، چنین حکایت فرموده: <span class="aya" rel="14_22" data-words="1-14">و قال الشیطان لما قضی الأمر إن الله وعدکم وعد الحق و وعدتکم فأخلفتکم</span> -تا آنجا که می‌فرماید- <span class="aya" rel="14_22" data-words="39-44">إنی کفرت بما أشرکتمون من قبل</span><span class="footnote" rel="3" title="پس از آنکه در روز قیامت میان بندگان حکم شد (کارشان یکسره شد) شیطان به فریب خوردگان خود می‌گوید: خدای متعال به شما وعده‌ای داد وعده‌اش هم وعده حقی بود، من نیز به شما نویدی دادم و در آن خلف وعده کردم-تا آنجا که می‌گوید-من به اینکه مرا شریک خدا قرار دادید کافرم">*</span> از این آیات به طوری که می‌بینید استفاده می‌شود که گناهان، که از جمله آنها شرک به خدا است، همه منتهی به گمراهی خود انسان می‌شود و گمراهی انسان هم مستند به نفس اوست، منافاتی هم با سایر آیاتی که ظاهر است در اینکه آدمی نمی‌تواند چیزی را بخواهد مگر اینکه خدا بخواهد ندارد، مانند آیه‌ <span class="aya" rel="76_29-30" data-words="1-16">إن هذه تذکرة فمن شاء اتخذ إلی ربه سبیلا، و ما تشاؤن إلا أن یشاء الله</span><span class="footnote" rel="4" title="به درستی که این یادآوری است، پس هر کس بخواهد می‌تواند راهی به سوی پروردگار خود اتخاذ نماید، و البته جز با مشیت پروردگار نمی‌توانید اراده چنین کاری رای بکنید سوره انسان آیه ۳۰">*</span>، و آیه </p> <p>سوره ص آیه 85   </p> <p>سوره ابراهیم آیه 22   <code class="page" rel="7,93"/> <span class="aya" rel="81_27-29" data-words="1-19">إن هو إلا ذکر للعالمین، لمن شاء منکم أن یستقیم، و ما تشاؤن إلا أن یشاء الله رب العالمین</span><span class="footnote" rel="1" title="قرآن جز تذکری برای عالمیان نیست، تذکری است برای هر کس که بخواهد راه مستقیم را پیش گیرد، و البته جز با مساعدت مشیت رب العالمین کسی چنین اراده‌ای نمی‌کند سوره تکویر آیه ۲۹">*</span>. </p> <p>پس مشیت انسان گر چه در تحققش محتاج و متوقف بر مشیت خدای سبحان است، الا اینکه خدای سبحان هم وقتی مشیتش به مشیت او تعلق گرفته و خواست او را می‌خواهد که او خود با داشتن حسن سریره، استعداد و قابلیت این معنا را کسب کرده و از این طریق متعرض رحمت او شده باشد، به شهادت اینکه می‌فرماید: <span class="aya" rel="13_27" data-words="18-22">و یهدی إلیه من أناب</span><span class="footnote" rel="2" title="کسی به سوی او هدایت می‌یابد که متوجه درگاه او شده و به وی رجوع نماید سوره رعد آیه ۲۷">*</span>. </p> <p>و اما فاسق که دلش منحرف شده و به پستی و گمراهی متمایل گشته، البته خداوند هدایتش را نخواسته و رحمتش او را فرا نمی‌گیرد، هم چنان که فرموده: <span class="aya" rel="2_26" data-words="31-43">یضل به کثیرا و یهدی به کثیرا و ما یضل به إلا الفاسقین</span><span class="footnote" rel="3" title="به وسیله قرآن افراد بسیاری را گمراه و اشخاص بی‌شماری را هدایت می‌کند، و البته جز بدکاران را گمراه نمی‌سازد سوره بقره آیه ۲۶">*</span> و نیز فرموده: <span class="aya" rel="61_5" data-words="17-21">فلما زاغوا أزاغ الله قلوبهم</span><span class="footnote" rel="4" title="وقتی خودشان به اختیار خود به سوی بیراهه گرائیدند خداوند هم گمراهشان ساخت سوره صف آیه ۶">*</span> و نیز فرموده: <span class="aya" rel="7_176" data-words="1-13">و لو شئنا لرفعناه بها و لکنه أخلد إلی الأرض و اتبع هواه</span><span class="footnote" rel="5" title="ما اگر می‌خواستیم می‌توانستیم آن مرد اسرائیلی (که نامش معروف به بلعم باعور و مردی مستجاب الدعوه بوده-مترجم) را به وسیله آن آیاتی که به وی آموختیم بسوی درگه خود بالایش ببریم و لیکن از آنجایی که او خودش به سوی پستی متمایل بود و هوای نفس را پیروی کرد ما نیز به خودش واگذارش نمودیم سوره اعراف آیه ۱۷۵">*</span> و کوتاه سخن اینکه، دعوت دینی جز طریقه اختیار را سلوک ننموده، و آیات الهی جز با مراعات آن نازل نشده، و خدای سبحان هم به سوی خود هدایت نمی‌کند مگر آن کسی را که به اختیار خود متعرض رحمت وی و مستعد هدایتش شده باشد. </p> <h3> <span class="title" rel="6_36 6_33 6_34 6_35">چرا مشیت خدای تعالی بر هدایت همگانی انسانها با حفظ اختیار آنها، تعلق نگرفته است؟ </span> </h3> <p> به همین بیان شبهه دیگری هم که خالی از پیچیدگی نیست، حل می‌شود، و آن شبهه این است که به فرض هم که این معنا را قبول کنیم که نازل کردن آیه‌ای از طرف خدای تعالی که کفار را هم مجبور به ایمان و قبول دعوت دینی سازد منافات با اختیاری دارد که بنای آن دعوت، بر آن اساس است، لیکن چرا جایز نباشد که خداوند ایمان جمیع افراد مردم را بخواهد، همانطوری که ایمان مؤمنین را خواسته، و در نتیجه همه مردم ایمان آورند و چه عیبی داشت که           <code class="page" rel="7,94"/> خدای تعالی بخواهد همه افراد بشر هدایت و ایمان را بخواهند، همانطوری که از مؤمنین خواست، آن گاه علاوه بر مشیت و خواستش آیه‌ای را هم نازل کند تا آن آیه آنان را به اختیار خودشان به هدایت سوق داده و به لباس ایمان متلبسشان سازد؟ و در نتیجه هم حریت و اختیار آنان محفوظ بماند و هم جمیع افراد بشر هدایت یابند؟. </p> <p>جواب این سؤال و حل این شبهه به طور اجمال از بیان قبلی ما استفاده می‌شود، و اینک در توضیح آن می‌گوئیم: گر چه هدایت دسته جمعی بشر همانطوری که در شبهه گفته شد امر ممکنی است، و لیکن با ناموس عمومی عالم اسباب و نظامی که در استعداد قابل و افاضه فاعل است منافات دارد، چون هدایت تنها و تنها به کسی افاضه می‌شود که تقوا پیشه خود ساخته و نفس را تزکیه کند، <span class="aya" rel="91_9" data-words="1-4">قد أفلح من زکاها</span> و در مقابل، ضلالت هم تنها نصیب کسی می‌شود که از ذکر پروردگارش اعراض نموده و نفس را آلوده سازد، <span class="aya" rel="91_10" data-words="1-5">و قد خاب من دساها</span> و این اصابت ضلالت عبارت است از اینکه آدمی زیر بار هدایت نرود. خدای تعالی در این باره می‌فرماید: <span class="aya" rel="17_18-20" data-words="1-47">من کان یرید العاجلة عجلنا له فیها ما نشاء لمن نرید ثم جعلنا له جهنم یصلاها مذموما مدحورا، و من أراد الآخرة و سعی لها سعیها و هو مؤمن فأولئک کان سعیهم مشکورا، کلا نمد هؤلاء و هؤلاء من عطاء ربک و ما کان عطاء ربک محظورا</span><span class="footnote" rel="1" title="هر کس به سعی و کوشش خود متاع عاجل (و لذات فانی دنیا) را طالب است، به او می‌دهیم سپس به هر که خواهیم و هر آنچه مشیت ازلی ما باشد در عالم آخرت دوزخ را نصیبش کنیم که با نکوهش و مردودی به جهنم درآید و کسی که آخرت را بخواهد و با ایمان سعی لازم را برای آن نماید از تلاش آنان سپاسگزاری خواهد شد همگی را از عطیه پروردگار تو مدد می‌رسانیم هم آنان را و هم اینان را، اعطای پروردگار تو ممنوع نیست (و جلویش را نمی‌شود گرفت) سوره اسراء آیه ۲۰">*</span> <em>محظورا</em> به معنای ممنوع است. </p> <p>پس خدای سبحان عطای هر نفسی را به آن مقداری که استحقاق دارد به او می‌رساند، اگر خیر بخواهد به او می‌دهد، و اگر شر بخواهد باز هم به او می‌دهد، به این معنا که چنین کسی را از خیر منع می‌کند، و با این حال اگر خدای تعالی بخواهد که جمیع مردم-از صالح و طالح-خیر را بخواهند و همه آنان به اختیار خود ملازم ایمان و تقوا شوند معلوم است که نظام عمومی عالم با اینکه عالم اسباب است تباه می‌شود. </p> <p>آیه‌ <span class="aya" rel="6_36" data-words="1-4">إنما یستجیب الذین یسمعون...</span> که بعد از آیه مورد بحث ما است، و به زودی معنایش خواهد آمد بیان ما را تایید می‌کند. </p> <h3> <span class="title" rel="6_35 6_36 6_33 6_34">توصیف مؤمنین به وصف حیات و شنوایی و توصیف مشرکین و معرضین به وصف مردگی، کری و کوری</span> </h3> <p> <span class="aya" rel="6_36" data-words="1-11">إنما یستجیب الذین یسمعون و الموتی یبعثهم الله ثم إلیه یرجعون</span> این آیه شریفه به منزله بیانی است برای جمله‌ <span class="aya" rel="6_35" data-words="1-6">و إن کان کبر علیک إعراضهم...</span> زیرا حاصل جمله مزبور این بود که: تو نمی‌توانی کفار را از این اعراضشان منصرف کنی، و به معجزه‌ای که آنان را سوق به ایمان دهد دست بیابی. </p> <p>در این آیه نیز همین معنا را توضیح داده می‌فرماید: به جهت اینکه اینان به منزله مرده‌اند، شعور ندارند و دارای گوش شنوا نیستند تا دعوت دعوت کننده‌ای را که پیغمبر خدا است شنیده معنای دعوت دینی را بفهمند، این هیکل‌ها که از مردم به چشم تو می‌خورد، دو جور است: یکی زنده و شنوا که البته چنین کسانی دعوت تو را اجابت می‌کنند، و یکی مردگانی ناشنوا که به ظاهر در صورت زندگانند، و این طایفه شنوائیشان موقوف بر این است که خداوند پس از مرگ مبعوثشان کند، و به زودی خواهد کرد، آن وقت است که می‌شنوند آنچه را که در دنیا قدرت شنیدنش را نداشتند. </p> <p>خدای تعالی همین معنا را از خود آنان حکایت نموده می‌فرماید: <span class="aya" rel="32_12" data-words="1-18">و لو تری إذ المجرمون ناکسوا رؤسهم عند ربهم ربنا أبصرنا و سمعنا فارجعنا نعمل صالحا إنا موقنون</span><span class="footnote" rel="1" title="و اگر ببینی گنه‌کاران را در آن هنگام که در برابر پروردگار خود از شرمساری سر به زیر افکنده، و می‌گویند: پروردگارا اینک دیدیم و شنیدیم (فهمیدیم که دستورات انبیا همه بر حق بوده) بار الها پس ما را برگردان تا عمل صالح کنیم، ما دیگر در حقانیت دعوت انبیا تردیدی نداریم سوره سجده آیه ۱۲">*</span>. </p> <p>در حقیقت سیاق آیه مورد بحث سیاق کنایه است، و مراد از کسانی که می‌شنوند، مؤمنین و مراد از <em>مردگان</em> ، اعراض کنندگان از پذیرش دعوت الهی است، چه مشرکین و چه دیگران، و این کنایه تنها در این آیه به کار برده نشده، بلکه در کلام خدای تعالی مکرر مؤمنین به حیات و شنوایی و کفار به مردگی و کری وصف شده‌اند، از آن جمله می‌فرماید: <span class="aya" rel="6_122" data-words="1-21">أ و من کان میتا فأحییناه و جعلنا له نورا یمشی به فی الناس کمن مثله فی الظلمات لیس بخارج منها</span><span class="footnote" rel="2" title="آیا کسی که مرده بود و ما زنده‌اش کردیم و برای او نوری قرار دادیم که با آن نور در بین مردم زندگی می‌کند مثل کسی است که در مثل، در ظلمتهای شدید و متراکم قرار گرفته و از آن بیرون شدنی نیست سوره انعام آیه ۱۲۳">*</span> و نیز می‌فرماید: <span class="aya" rel="27_80-81" data-words="1-27">إنک لا تسمع الموتی و لا تسمع الصم الدعاء إذا ولوا مدبرین، و ما أنت بهادی العمی عن ضلالتهم إن تسمع إلا من یؤمن بآیاتنا فهم مسلمون</span><span class="footnote" rel="3" title="به درستی که تو نمی‌توانی مردگان را بشنوانی، و دعوت دینی را به گوش کران در موقعی که از تو و از دعوتت شتابان می‌گریزند برسانی، آری، تو هدایت کننده کوردلان نیستی، و نمی‌توانی آنان را از بیراهه به راه بیاوری، تو دعوت دین را جز به کسانی که به آیات ما ایمان آورده‌اند نمی‌توانی بشنوانی، تنها آنان منقاد و تسلیمند سوره نمل آیه ۸۱">*</span>       <code class="page" rel="7,96"/> و همچنین آیات بسیاری دیگر. </p> <p>بیشتر مفسرین هم اینگونه اوصاف را حمل بر تشبیه و کنایه کرده‌اند، و لیکن ما در بعضی از مباحث گذشته خود مکررا بیان کردیم که برای اینگونه اوصاف، معنایی از حقیقت نیز هست-به آن مباحث رجوع شود-. </p> <p>این آیه دلالت می‌کند بر اینکه به زودی در عالم آخرت خدای تعالی حقیقت را به کفار و مشرکین فهمانیده و دعوت خود را به گوششان فرو خواهد کرد، همانطوری که در دنیا به مؤمنین فهمانیده و شنوانید. بنا بر این، انسان-چه مؤمن و چه کافر-ناگزیر است از فهمیدن حق در دنیا یا در آخرت. </p> <h3>بحث روایتی</h3> <p> قمی در تفسیر خود می‌گوید: و در روایت ابی الجارود است که امام ابی جعفر  (ع) فرمود، رسول خدا (ص) به اسلام آوردن حارث بن عامر بن نوفل بن عبد مناف بسیار علاقه داشت و او را به اسلام دعوت نموده خیلی سعی می‌کرد بلکه قبول کند، لیکن بدبختی بر او غلبه کرده از قبول اسلام سرباز زد، این معنا بر رسول خدا  (ص) گران آمد، لذا این آیه نازل شد: <span class="aya" rel="6_35" data-words="1-6">و إن کان کبر علیک إعراضهم</span> -تا آنجا که می‌فرماید- <span class="aya" rel="6_35" data-words="11-13">نفقا فی الأرض</span><span class="footnote" rel="1" title="تفسیر قمی ج ۱ ص ۱۹۷">*</span>. </p> <p>مؤلف: این روایت علاوه بر ضعف سند و ارسالش با ظاهر روایات بسیاری که دلالت دارد بر اینکه سوره انعام یک جا نازل شده سازگار نیست، گر چه ممکن است آن را چنین توجیه نمود که این واقعه قبل از نزول اصل سوره رخ داده و این آیه به عنوان انطباق، اشاره به آن فرموده است. </p> 
