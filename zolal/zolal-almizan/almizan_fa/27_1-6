<h3 class="ayas">سوره النمل آیه‌های ۱ تا ۶</h3><code class="section" rel="27_1-6"/><h3>ترجمه آیات</h3> <p> <span class="trans" rel="27_0">به نام خدای رحمان و رحیم.  </span><span class="trans" rel="27_1">طس این آیه‌های قرآن و کتاب آشکار است.  «۱» </span><span class="trans" rel="27_2">که هدایت و بشارتی برای مؤمنان می‌باشد.  «۲» </span><span class="trans" rel="27_3">همان کسانی که نماز می‌گزارند و زکات می‌دهند و آنان، آری همانان به آخرت و سرای دیگر یقین دارند.  «۳» </span><span class="trans" rel="27_4">کسانی که به آخرت ایمان ندارند اعمالشان را به نظرشان آراسته‌ایم که تا کور دل باشند.  «۴» </span><span class="trans" rel="27_5">آنها کسانی هستند که عذاب سخت دارند و آنان خود در آخرت زیانکارترند.  «۵» </span><span class="trans" rel="27_6">حقا که تو قرآن را از جانب خدایی فرزانه و دانا فرا می‌گیری.  «۶» </span></p>         <h3>بیان آیات</h3> <p> بطوری که از آیات صدر سوره و پنج آیه آخر آن بر می‌آید غرض این سوره این است که<code class="page" rel="15,481"/> مردم را بشارت و انذار دهد و به همین منظور، مختصری از داستان‌های موسی، داود، سلیمان، صالح و لوط (ع) را به عنوان شاهد ذکر نموده و در دنبال آن پاره‌ای از اصول معارف مانند وحدانیت خدای تعالی در ربوبیت و مانند معاد را ذکر نموده است. </p> <p><code class="aya" rel="27_1"/> <span class="aya" rel="27_1" data-words="2-7">تلک آیات القرآن و کتاب مبین</span> <span class="phrase">اشاره به تلک-همانطور که در اول سوره شعراء گفتیم-اشاره به آیات سوره است، آیاتی که بعدا نازل می‌شود، و آیاتی که قبلا نازل شده، و تعبیر به لفظ <em rel="fa_27_1_2-2" data-sentence="140:97">تلک</em> که مخصوص اشاره به دور است برای این است که به رفعت قدر و بلندی مرتبه آن آیات نیز اشاره کرده باشد.</span> </p> <p><span class="phrase">کلمه <em>قرآن</em> اسم کتاب است و اگر آن را قرآن نامیده بدین جهت است که خواندنی است و کلمه <em rel="fa_27_1_7-7" data-sentence="91:365">مبین</em> از إبانه به معنای اظهار است، و اگر کلمه کتاب را نکره آورد و نفرمود  <em>و الکتاب المبین</em> برای این بوده که عظمت آن را برساند (چون نکره آوردن اسم، گاهی تفخیم و تعظیم را می‌رساند)، و معنای جمله مورد بحث این است که این آیات رفیع القدر و عظیم المنزله که ما نازل می‌کنیم آیات کتابی است خواندنی و عظیم الشان، کتابی که مقاصد خود را روشن می‌کند و ابهام و پیچیدگی ندارد.</span> </p> <p><span class="phrase">در مجمع البیان گفته: اگر آیات را به دو صفت <em>قرآن و کتاب</em> توصیف کرد، برای این بود که بفهماند همانطور که با خواندن، ظاهر می‌شود با نوشتن نیز ظاهر می‌شود، و خلاصه به منزله ناطقی است که معارف را آن هم از دو طریق خواندن و نوشتن بیان می‌کند و اگر آن را با کلمه <em rel="fa_27_1_7-7" data-sentence="262:150">مبین</em> توصیف کرد، برای این بود که آن را به ناطقی تشبیه کرده باشد که روشن سخن می‌گوید<span class="footnote" rel="1" title="مجمع البیان، ج ۷، ص ۲۱۰">*</span>.</span> </p> <p><code class="aya" rel="27_2"/> <span class="aya" rel="27_2" data-words="1-4">هدی و بشری للمؤمنین</span> <span class="phrase">دو مصدر <em rel="fa_27_2_1-1" data-sentence="8:207">هدی</em> و <em rel="fa_27_2_3-3" data-sentence="63:191">بشری</em> یا به معنای اسم فاعلند، و یا اگر همان معنای مصدری مراد باشد به منظور مبالغه به این تعبیر آورده شده‌اند و معنای جمله این است که: این کتاب مبین برای مؤمنین بسیار هدایت کننده و بشارت دهنده است.</span> </p> <p><code class="aya" rel="27_3"/> <span class="aya" rel="27_3" data-words="1-6">الذین یقیمون الصلاة و یؤتون الزکاة...</span> مقصود از ذکر نماز و زکات، ذکر نمونه‌ای از اعمال صالح است و اگر از میان اعمال صالحه این دو را نام می‌برد، چون این دو هر یک در باب خود رکن هستند، نماز در عبادتهای   <code class="page" rel="15,482"/> راجع به خدای تعالی، و زکات در آنچه راجع به مردم است و از نظری دیگر، نماز در اعمال بدنی و زکات در اعمال مالی. </p> <h3> <span class="title" rel="27_3 27_1 27_2 27_4 27_5 27_6">با تکذیب معاد، انسان متحیر، و اعمالش حبط و بلا اثر است</span> </h3> <p> و اینکه فرمود: <span class="aya" rel="27_3" data-words="7-11">و هم بالآخرة هم یوقنون</span> وصف دیگری است برای مؤمنین، که عطف شده به آن دو وصف دیگر، و این وصف را به منظور اشاره به این معنا آورده که بفهماند اعمال صالح، وقتی در جای خود قرار می‌گیرد و به غرض و هدفی که باید می‌رسد، که توأم با یقین به آخرت باشد، زیرا عمل هر قدر هم صالح باشد، با تکذیب آخرت، اثرش خنثی و اجرش حبط می‌شود، به دلیل اینکه خدای تعالی فرموده: <span class="aya" rel="7_147" data-words="1-9">و الذین کذبوا بآیاتنا و لقاء الآخرة حبطت أعمالهم</span><span class="footnote" rel="1" title="و کسانی که به آیات ما و دیدار آخرت تکذیب می‌کنند اعمالشان حبط می‌شود سوره اعراف، آیه ۱۴۷">*</span>. </p> <p>و اگر ضمیر جمع را در جمله‌ <span class="aya" rel="27_3" data-words="7-10">و هم بالآخرة هم</span> تکرار کرد، با اینکه ممکن بود بفرماید و هم بالآخرة یوقنون... ، برای این بود که دلالت کند بر اینکه این یقین به آخرت شان مردم با ایمان است و مردم با ایمان اهل یقینند و باید چنین انتظاری از ایشان داشت و توقع نمی‌رود که با داشتن ایمان به روز جزا کفر بورزند. </p> <p><code class="aya" rel="27_4"/> <span class="aya" rel="27_4" data-words="1-10">إن الذین لا یؤمنون بالآخرة زینا لهم أعمالهم فهم یعمهون</span> <span class="phrase">کلمه <em rel="fa_27_4_10-10" data-sentence="5:453">یعمهون</em> از <em>عمه</em> ، به معنای تحیر و سرگردانی در امری است و معنای زینت دادن عمل این است که، عمل را طوری قرار دهند که آدمی مجذوب و شیفته آن شود و کسانی که ایمان به آخرت ندارند از آنجایی که آن روز را که غایت مسیر انسان است قبول ندارند، بناچار آنان می‌مانند و دنیا، و معلوم است که دنیا هم نمی‌تواند غایت اعمال قرار گیرد، پس این بی‌نوایان که دست به دامان اعمال خود می‌زنند، در راه زندگی متحیر و سرگردانند، زیرا هدفی ندارند تا با اعمال خود به سوی آن هدف بروند.</span> </p> <p><code class="aya" rel="27_5"/> <span class="aya" rel="27_5" data-words="1-11">أولئک الذین لهم سوء العذاب و هم فی الآخرة هم الأخسرون</span> این جمله تهدیدی است به مطلق عذاب، چه دنیوی و چه اخروی، چون دنبالش عذاب خصوص آخرت را خاطر نشان می‌سازد و می‌فرماید: <span class="aya" rel="27_5" data-words="6-11">و هم فی الآخرة هم الأخسرون</span>، پس معلوم می‌شود جمله اول مربوط به مطلق عذاب است و شاید وجه اینکه می‌فرماید: اینان در آخرت أخسرون-زیانکارتران هستند، این است که نامه اعمال سایر گنه‌کاران، هم مشتمل بر گناه است و هم مشتمل بر ثواب، که مطابق آن اعمال، جزا داده می‌شوند، اما این بیچارگان گناهانشان در نامه‌ها ثبت شده، اما ثوابهایشان و کارهای نیکشان   <code class="page" rel="15,483"/> حبط شده، و ثبت نگشته است. </p> <p><code class="aya" rel="27_6"/> <span class="aya" rel="27_6" data-words="1-8">و إنک لتلقی القرآن من لدن حکیم علیم</span> <span class="phrase">کلمه <em rel="fa_27_6_3-3" data-sentence="5:334">تلقیه</em> با کلمه <em rel="fa_27_6_3-3" data-sentence="68:311">تلقین</em> تقریبا به یک معناست و اگر دو وصف <em rel="fa_27_6_7-7" data-sentence="157:264">حکیم</em> و  <em rel="fa_27_6_8-8" data-sentence="216:247">علیم</em> را نکره آورد، هم به منظور تعظیم بود و هم تصریح کند به اینکه این قرآن از ناحیه خدای‌تعالی است، تا خود حجتی باشد بر رسالت خاتم الانبیاء ( ص) و تاییدی باشد برای معارفی که قبلا بیان داشت و صحه‌ای باشد برای آنچه از داستانهای انبیاء به زودی ذکر می‌کند.</span> </p> <p>و اگر در میان همه اسمای حسنای خدا دو نام شریف حکیم و علیم را ذکر کرده، برای آن بود که دلالت کند بر اینکه نزول این قرآن از ناحیه سرچشمه حکمت است، دیگر هیچ ناقضی نمی‌تواند آن را نقض کند و هیچ عامل وهنی نمی‌تواند آن را موهون سازد و نیز، از ناحیه منبع علم است، پس هیچ دروغی در اخبار آن نیست، و هیچ خطایی در قضاوتش راه ندارد. <code class="page" rel="15,484"/> </p>
