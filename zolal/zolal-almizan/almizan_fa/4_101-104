<h3 class="ayas">سوره النساء آیه‌های ۱۰۱ تا ۱۰۴</h3><code class="section" rel="4_101-104"/><h3>ترجمه آیات</h3> <p> <span class="trans" rel="4_101">و چون به سفر می‌روید و بیم آن دارید که کفار شما را گرفتار سازند گناهی بر شما نیست که نماز را شکسته بخوانید، چون کفار دشمن آشکار شمایند.  «۱۰۱» </span><span class="trans" rel="4_102">و چون خود تو ای پیامبر در بین آنان باشی و بخواهی نماز جماعت بخوانی، همه یکباره به نماز نایستند، بلکه عده‌ای از مؤمنین با تو به نماز بایستند و اسلحه خویش<code class="page" rel="5,97"/> برگیرند و چون سجده کردند نماز خود تمام کنند و پشت سر شما بایستند، طایفه دوم که نماز نخوانده‌اند بیایند، و با تو نماز بخوانند و حتما اسلحه خویش با خود داشته باشند، چون آنها که دچار بیماری کفرند، خیلی دوست می‌دارند شما از اسلحه و بار و بنه خود غافل شوید و یکباره بر شما بتازند، بله اگر بخاطر باران یا بیماری حمل اسلحه برایتان دشوار بود می‌توانید اسلحه را زمین بگذارید، اما به شرطی که احتیاط خود را از دست ندهید، که خدا برای کافران عذابی خوار کننده آماده کرده است.  «۱۰۲» </span><span class="trans" rel="4_103">و چون نماز را تمام کردید در هر حال چه ایستاده و چه خفته و چه به پهلو خدا را به یاد آورید-این نماز شکسته مخصوص حالت خوف است-پس همین که ایمن شدید نماز را تمام بخوانید، که نماز واجبی است که باید مؤمنین در اوقات معین انجام دهند.  «۱۰۳» </span><span class="trans" rel="4_104">در تعقیب کفار سستی نکنید، چون اگر شما رنج می‌برید، آنان نیز مانند شما رنج می‌برند. با این تفاوت که شما از خدا امید پاداش دارید و آنان ندارند و علم و حکمت کار خدا و صفت اوست.  «۱۰۴» </span></p>   <h3>بیان آیات‌ <span class="title" rel="4_101 4_102 4_103 4_104">بیان آیات مربوط به نماز خوف و حکم نماز مسافر</span> </h3> <p> در این آیات نماز خوف و نماز شکسته در سفر تشریع شده، و منتهی می‌شود به ترغیب مؤمنین به اینکه مشرکین را تعقیب کنند و در جستجوی آنان باشند و این آیات مرتبط و متصل به آیات قبل است، چون گفتیم سخن از نماز خوف دارد که مربوط به میدانهای جنگ است و سخن از شکستن نماز در سفر دارد که آن نیز بی ارتباط با جنگ نیست. چون جهاد غالبا مستلزم مسافرت است، آیات قبل هم درباره جهاد سخن می‌گفت و متعرض شؤون مختلف آن بود. </p> <p> <span class="aya" rel="4_101" data-words="1-12">و إذا ضربتم فی الأرض فلیس علیکم جناح أن تقصروا من الصلاة...</span> کلمه <em>جناح</em> هم به معنای گناه است، و هم حرج و تنگنایی، و هم عدول کردن و کلمه <em>قصر</em> به معنای نقص و کوتاه کردن نماز است. </p> <p>در مجمع البیان گفته: درباره شکستن <em>قصر</em> نماز سه نوع تعبیر هست: یکی ثلاثی مجرد قصر الصلاة-نماز را شکست که اصطلاح قرآن است. و یکی باب تفعیل که گفته می‌شود: قصرت الصلاة تقصیرا-نماز خود را شکستم چه شکستنی و یکی دیگر باب افعال که گفته می‌شود: اقصرت الصلاة اقصارا .<span class="footnote" rel="1" title="مجمع البیان، ج ۳ ص ۱۰۰">*</span> و معنای آیه شریفه این است که هر گاه به سفر رفتید، مانعی از حرج و اثم نیست که چیزی را از نماز کم کنید. و عبارت مانعی از حرج و گناه نیست ظاهر در جواز است یعنی   <code class="page" rel="5,98"/> می‌توانید نماز را شکسته بخوانید و این ظاهر منافات ندارد که آیه شریفه در سیاق وجوب آمده باشد. </p> <p>خلاصه از نظر سیاق دلالت بر وجوب کند، و از آن استفاده شود که باید نماز را بشکنید، بطوری که اگر تمام بخوانید نمازتان باطل است. </p> <p>هم چنان که در آیه شریفه: <span class="aya" rel="2_158" data-words="1-18">إن الصفا و المروة من شعائر الله فمن حج البیت أو اعتمر فلا جناح علیه أن یطوف بهما</span><span class="footnote" rel="1" title="صفا و مروه محققا از شعائر خدای تعالی است پس کسی که به حج و یا عمره می‌رود، گناهی و حرجی بر او نیست که بین این دو نقطه سعی کند سوره بقره، آیه ۱۵۸&quot;">*</span> با اینکه سعی بین صفا و مروه از واجبات حج و عمره است. </p> <p>علت اینکه گفتیم منافات ندارد، این است که مقام آیه شریفه مقام تشریع حکم است و در آن صرف کشف از اینکه چنین حکمی هست کافی است، و لازم نیست که در این مقام همه جهات و خصوصیات حکم بیان شود.  (می‌خواهد بفرماید: نماز در سفر شکسته است و سعی بین صفا و مروه تشریع شده، اما آیا به نحو وجوب است یا غیر وجوب از این جهت ساکت است، چون در مقام بیان این خصوصیات نیست.) هم چنان که نظیر این تعبیر را درباره روزه واجب آورده، فرموده: <span class="aya" rel="2_184" data-words="27-31">و أن تصوموا خیر لکم</span><span class="footnote" rel="2" title="و اینکه روزه بگیرید برایتان بهتر است سوره بقره، آیه ۱۸۴&quot;">*</span>. </p> <p> <span class="aya" rel="4_101" data-words="13-18">إن خفتم أن یفتنکم الذین کفروا...</span> کلمه <em>فتنه</em> هر چند که معانی بسیار مختلفی دارد، و لیکن آنچه از اطلاق آن در قرآن در خصوص کفار و مشرکین معهود است، شکنجه است، یعنی کشتن و زدن و امثال اینها. </p> <p>قرائنی هم که در کلام است این معنا را تایید می‌کند. </p> <p>پس معنای آیه این است که اگر از کفار ترسیدید که شما را شکنجه کنند و مورد حمله قرار دهند و به قتل برسانند، می‌توانید نماز را به صورت نماز خوف بخوانید. </p> <p>و در جمله مورد بحث قید و یا شرط است برای جمله فلا جناح علیکم... و می‌فهماند که ابتداء شکستن نماز برای خوف فتنه و ترس از دشمن تشریع شد، و این خصوصی بودن مورد، منافات ندارد با اینکه برای بار دوم بطور عموم و برای همه سفرهای مشروع تشریع شود. هر چند که پای خوف در میان نباشد. آری، کتاب خدا یک قسم از نماز شکسته را بیان می‌کند و سنت رسول اللَّه آن را برای همه صور، عمومی می‌سازد، که ان شاء اللَّه روایاتش بزودی می‌آید. </p> <h3> <span class="title" rel="4_102 4_101 4_103 4_104">در حال نماز، جنگ افزارهایتان را همراه داشته باشید و جانب احتیاط را بگیرید تا غافلگیر نشوید</span> </h3> <p> <span class="aya" rel="4_102" data-words="1-4">و إذا کنت فیهم</span>... <span class="aya" rel="4_102" data-words="28-32">و لیأخذوا حذرهم و أسلحتهم</span> این آیه شریفه کیفیت نماز خوف را بیان می‌کند و خطاب را متوجه رسول خدا  (ص) می‌نماید و او را امام جماعت فرض می‌کند (می‌فرماید تو نماز را برای لشکر اقامه می‌کنی، نیمی از لشکر با تو در نیمی از نماز شرکت می‌کنند و می‌روند، نیمی دیگر به جماعت می‌ایستند.) و این در حقیقت از قبیل بیان حکم در قالب مثال است تا بیان برای شنونده واضح‌تر شده، و در عین حال مختصرتر و زیباتر از کار درآید. </p> <p>پس مراد از اینکه فرمود: <span class="aya" rel="4_102" data-words="5-7">فأقمت لهم الصلاة</span> خصوص نماز جماعت است، و مراد از جمله: <span class="aya" rel="4_102" data-words="8-11">فلتقم طائفة منهم معک</span> برخاستن طایفه‌ای از لشکریان اسلام به نماز با رسول خدا  (ص) بنحو اقتدا است که این طایفه مامورند اسلحه خود را با خود داشته باشند، و مراد از اینکه فرمود: <span class="aya" rel="4_102" data-words="15-16">فإذا سجدوا...</span> این است که وقتی طایفه اول سجده آخر نماز را بجا آوردند و نماز را تمام کردند، در پشت سر طایفه دیگر قرار بگیرند. </p> <p>و همچنین مراد از جمله: <span class="aya" rel="4_102" data-words="28-32">و لیأخذوا حذرهم و أسلحتهم</span> این است که طایفه دوم که می‌خواهند با رسول خدا (ص) نماز بخوانند، نیز اسلحه خود را با خود داشته باشند. </p> <p>و معنای آیه-و خدا داناتر است-این است که وقتی تو (رسول خدا ص) در جنگ همراه مسلمانان باشی، و حال، حال خوف بوده باشد، و بخواهی برای مسلمانان اقامه نماز کنی، یعنی با آنان نماز جماعت بخوانی، همه آنان یکباره داخل نماز نشوند، بلکه طایفه‌ای از آنان با تو به نماز بایستند، و به تو اقتدا کنند، و در حال نماز اسلحه خود را بردارند، و معلوم است که طایفه‌ای دیگر مواظب این طایفه و اثاث آنان هستند تا به سجده بروند و نماز را تمام کنند، و در پشت سر شما در جای طایفه دوم قرار گیرند، آن وقت طایفه دوم در حالی که آنها نیز سلاح را با خود دارند می‌آیند و به نماز می‌ایستند. </p> <p>و <span class="phrase">اگر کلمه <em>طایفه</em> را که مؤنث مجازی است، توصیف کرد به کلمه <em rel="fa_4_102_23-23" data-sentence="64:323">اخری</em> مؤنث کلمه <em>آخر</em> و در عین حال ضمیر جمع مذکر به طایفه برگردانده، با اینکه ممکن بود ضمیر مؤنث برگرداند و بفرماید: <em>و لتاخذ اسلحتها</em> بطوری که گفته‌اند برای این بود که هم رعایت جانب لفظ را کرده باشد و هم رعایت جانب معنا را (از نظر لفظ صفت موصوف مؤنث را مؤنث آورده، و از نظر لفظ <em>هم</em> را به طایفه برگردانیده.</span> چون معنای طایفه، جماعتی از مردم است.) و در جمله: <span class="aya" rel="4_102" data-words="28-32">و لیأخذوا حذرهم و أسلحتهم</span> -و حتما احتیاط خود و سلاح خود بر گیرند <code class="page" rel="5,100"/> نوعی استعاره لطیف بکار رفته، چون بطوری که گفته‌اند: حذر و احتیاط را آلت برای دفاع شمرده، همانطور که سلاح، گرفتنی و برداشتنی است، احتیاط را هم گرفتنی شمرده است. </p> <p> <span class="aya" rel="4_102" data-words="33-37">ود الذین کفروا لو تغفلون</span>... <span class="aya" rel="4_102" data-words="44-45">میلة واحدة</span> این جمله در مقام بیان علت حکمی است که در اول آیه در مورد کیفیت نماز خوف بیان کرد، می‌فرماید: اینکه گفتیم اینطور نماز بخوانید و نماز خوف را برای شما تشریع کردیم علتش این است که کفار بسیار دوست می‌دارند شما با سرگرم شدن به نماز از اسلحه و ساز و برگ خود غفلت کنید و با یک حمله بر شما بتازند. </p> <p> <span class="aya" rel="4_102" data-words="46-49">و لا جناح علیکم...</span> این جمله بیانگر تخفیفی دیگر در کیفیت نماز خوف است، و آن این است که گاه می‌شود که یا بخاطر باران و یا بیماری، حمل اسلحه در نماز مشکل می‌شود، می‌فرماید: اگر به این جهات که گفته شد از حمل اسلحه ناراحت می‌شوند، حرجی بر آنان نیست که بدون اسلحه نماز بخوانند اما به شرطی که احتیاط داشته باشند، و از کفار غفلت نورزند، چون کفار همه اهتمامشان به غافلگیر کردن آنان است. </p> <p><code class="aya" rel="4_103"/> <span class="aya" rel="4_103" data-words="1-11">فإذا قضیتم الصلاة فاذکروا الله قیاما و قعودا و علی جنوبکم...</span> <span class="phrase">دو کلمه <em>قیام</em> و <em rel="fa_4_103_8-8" data-sentence="24:105">قعود</em> هم ممکن است جمع قائم و قاعد باشند و هم اینکه مصدر باشند، و در هر حال در این آیه شریفه حال از ذکر خدایند.</span> </p> <p>و همچنین جمله: <span class="aya" rel="4_103" data-words="10-11">علی جنوبکم</span> که آن نیز حال است، و آوردن این سه حال کنایه است‌از استمرار ذکر، بطوری که همه احوال را فرا گیرد.  (می‌فرماید: وقتی نمازتان تمام شد بطور دائم و در همه احوال خدای تعالی را بیاد آورید.) <span class="aya" rel="4_103" data-words="12-15">فإذا اطمأننتم فأقیموا الصلاة</span> مراد به <em>اطمینان</em> استقرار است و چون جمله مورد بحث در مقابل جمله: <span class="aya" rel="4_101" data-words="1-5">و إذا ضربتم فی الأرض...</span> قرار گرفته، از ظاهر آن بر می‌آید که مراد به این استقرار، برگشتن از سفر جنگ به وطن است، سیاق هم این معنا را تایید می‌کند، و بنا بر این مراد به اقامه نماز در وطن، نشکستن آن و تمام خواندن آن است، زیرا تعبیر از نماز خوف به نماز شکسته اشاره‌ای به این معنا دارد. </p> <p> <span class="aya" rel="4_103" data-words="16-22">إن الصلاة کانت علی المؤمنین کتابا موقوتا</span> کتابت کنایه است از واجب بودن و واجب کردن، می‌فرماید: نماز بر مؤمنین نوشته و واجبی است دارای وقت نظیر آیه شریفه: <span class="aya" rel="2_183" data-words="5-13">کتب علیکم الصیام کما کتب علی الذین من قبلکم</span><span class="footnote" rel="1" title="روزه بر شما نوشته شده، هم چنان که بر امتهای قبل از شما نوشته و واجب شده بود  &quot;سوره بقره، آیه ۱۸۳&quot;">*</span>. </p> <p>و کلمه <em>موقوف</em> از ماده وقت است، وقتی گفته می‌شود: <em>وقت کذا</em> -معنایش این است که برای فلان امر فلان وقت را معین کردم. </p> <p>بنا بر این از ظاهر لفظ آیه بر می‌آید که نماز از همان اول تشریع، فریضه‌ای دارای وقت بوده که باید هر نمازی را در وقت خودش انجام داد. </p> <p>ولی ظاهرا وقت در نماز، کنایه باشد از ثبات و عدم تغیر و خلاصه کلام اینکه ظاهر لفظ منظور نیست، و نمی‌خواهد بفرماید نماز فریضه‌ای است دارای وقت بلکه می‌خواهد بفرماید: فریضه‌ای است لا یتغیر و ثابت و بنا بر این اطلاق موقوت بر کلمه کتاب، اطلاق ملزوم بر لازمه چیزی است. و مراد از کتاب موقوت، کتابی مفروض و ثابت و غیر متغیر است. می‌خواهد بفرماید: نماز به حسب اصل، دگرگونگی نمی‌پذیرد، پس در هیچ حالی ساقط نمی‌شود، اگر ما این معنا را ترجیح دادیم برای این است که معنای اول که در بدو نظر از ظاهر لفظ آیه به ذهن می‌رسد، با مضمون جمله‌های قبلی نمی‌سازد، چون مضمون آن جمله‌ها احتیاج به آن نداشت که متعرض موقوت بودن نماز بشود، و بفرماید نماز وقتی معین دارد، علاوه بر اینکه جمله: <span class="aya" rel="4_103" data-words="16-17">إن الصلاة...</span> در مقام بیان علت جمله: <span class="aya" rel="4_103" data-words="12-15">فإذا اطمأننتم فأقیموا الصلاة</span> است. و معلوم است که ظاهر این تعلیل این است که مراد از موقوت بودن نماز ثابت بودن آن و ساقط نشدنش در هیچ حالی از احوال و مبدل نشدنش به چیز دیگر است، می‌فرماید: نماز نه ساقط می‌شود، و نه مانند روزه به چیز دیگر نظیر کفاره مبدل و عوض می‌شود. </p> <p><code class="aya" rel="4_104"/> <span class="aya" rel="4_104" data-words="1-6">و لا تهنوا فی ابتغاء القوم...</span> کلمه <em>وهن</em> به معنای ضعف است. و <span class="phrase">کلمه <em rel="fa_4_104_5-5" data-sentence="5:91">ابتغاء</em> به معنای طلب، و کلمه <em>الم</em>  به معنای درد و ناراحتی و به تعبیر کوتاه، مقابل لذت است.</span> </p> <p>و جمله: <span class="aya" rel="4_104" data-words="14-20">و ترجون من الله ما لا یرجون</span> حال از ضمیر جمع غائبی است که در کلمه  <em>تهنوا</em> نهفته است. و معنای جمله این است که: حال دو طایفه یعنی شما مسلمانان و طایفه کفار از نظر ناراحتی یکسان است. همانطور که شما ناراحت می‌شوید آنها نیز می‌شوند، و شما حال بدتری از حال دشمنان خود ندارید، بلکه شما مرفه‌تر و خوشبخت‌تر از کفارید. برای اینکه شما از ناحیه خدایتان امید فتح و ظفر و امید مغفرت دارید. برای اینکه او ولی مؤمنین است. و   <code class="page" rel="5,102"/> شما نیز از مؤمنین هستید. و اما دشمنان شما مولایی ندارند و امیدی که دلگرمشان کند از هیچ ناحیه‌ای ندارند. و در نتیجه در عمل خود نشاط ندارند و کسی نیست که رسیدن آنان به هدف را ضمانت بکند، و خدای تعالی دانای به مصالح است. و در امر و نهیی که می‌کند حکیم است. </p><h3>بحث روایتی‌ <span class="title" rel="4_102 4_103 4_101 4_104"> (روایاتی در ذیل آیات گذشته مربوط به نماز خوف و نماز مسافر و وقت نمازهای واجب) </span> </h3> <p> در تفسیر قمی است که آیه نماز خوف وقتی نازل شد که رسول خدا (ص) به سوی حدیبیه حرکت کرد، تا به مکه برود، و چون خبر به قریش رسید، خالد بن ولید را با دویست سوار به استقبال رسول خدا فرستادند، و او همه جا بر سر کوه‌ها می‌رفت و خود را به لشکر اسلام و رسول خدا (ص) نشان می‌داد. تا آنکه در یکی از قسمتهای راه هنگام ظهر رسید، و بلال اذان گفت، و رسول خدا (ص) با لشکرش نماز خواند. خالد بن ولید به همراهان خود گفت: چه خوب است که هم اکنون که لشکریان اسلام مشغول نمازند، بر آنان بتازیم. چون اگر این فرصت را از دست ندهیم به هدف خود می‌رسیم. زیرا من می‌دانم که مسلمانان نماز را نمی‌شکنند، بنا بر این ساعتی دیگر که هنگام نماز دیگرشان است، فرا می‌رسد و آن نمازی است که از نور چشم، بیشتر آن را دوست دارند. همین که داخل نماز شدند، بر آنان حمله می‌کنیم. </p> <p>در این هنگام جبرئیل بر رسول خدا (ص) نازل شد، و دستور نماز خوف را آورد، که خدای تعالی می‌فرماید: <span class="aya" rel="4_102" data-words="1-4">و إذا کنت فیهم...</span><span class="footnote" rel="1" title="تفسیر قمی، ج ۱ ص ۱۵۰">*</span>. </p> <p>و در مجمع البیان در ذیل آیه: <span class="aya" rel="4_102" data-words="46-55">و لا جناح علیکم إن کان بکم أذی من مطر...</span> گفته است: این آیه وقتی نازل شد که رسول خدا (ص) در عسفان بود و مشرکین در ضجنان قرار داشتند، هر یک در جای خود توقف کرده بودند، و رسول خدا (ص) با اصحابش نماز ظهر را با تمام رکوع و سجودش خواند، مشرکین تصمیم گرفتند، در حال نماز بر مسلمین حمله ببرند، بعضی گفتند مسلمانان نمازی دیگر دارند که از این نماز در نظرشان محبوبتر است، و منظور آنان نماز عصر بود. مشرکین تصمیم گرفتند که در هنگام نماز عصر حمله کنند، ولی خدای عز و جل این آیه را فرستاد. و در نتیجه رسول خدا (ص) نماز عصر را به طریق نماز خوف خواند و همین معنا باعث شد که خالد بن ولید مسلمان شود (تا آخر   <code class="page" rel="5,103"/> داستان).<span class="footnote" rel="1" title="مجمع البیان، ج ۳ ص ۱۰۳">*</span> و در همان کتاب است که ابو حمزه-ثمالی-در تفسیر خود گفته است: رسول خدا  (ص) با قبیله بنی انمار جنگید و آنها را شکست و فراری داد. و کودکان و اموال را ضبط کرد، و در حالی که احدی از دشمنان به چشم نمی‌خوردند، رسول خدا  (ص) و مسلمانان پیاده شده، اسلحه خود را بزمین گذاشتند، در این لحظه رسول خدا (ص) از لشکریان دور شد و برای قضای حاجت به نقطه‌ای رفت، در حالی که سلاحی با خود نداشت و بین آن جناب و لشکریانش بیابانی فاصله بود. بیابانی ناهموار و پست و بلند که مسلمانان رسول خدا (ص) را نمی‌دیدند و باران هم نم نم شروع به باریدن کرد، رسول خدا (ص) زیر سایه درختی نشست. یکی از لشکریان دشمن بنام غورث بن حارث محاربی آن جناب را دید و یارانش نیز دیدند و غورث را تشویق کردند به اینکه رسول خدا را به قتل برساند. غورث گفت: خدا مرا بکشد اگر او را نکشتم. پس از کوه سرازیر شد در حالی که شمشیر خود را برهنه کرده بود و رسول خدا (ص) از آمدن او بی‌خبر بود، یک وقت خبردار شد که غورث با شمشیر کشیده بالای سرش حاضر شده بود و می‌گفت: ای محمد امروز چه کسی تو را از شر من حفظ می‌کند؟ !رسول خدا  (ص) فرمود: <em>اللَّه</em> ، همین که آن جناب، اسم جلاله را به زبان آورد غورث دشمن خدا با صورت به زمین افتاد. رسول خدا (ص) برخاست و شمشیر او را گرفت و فرمود: ای غورث چه کسی می‌تواند اکنون مانع من از کشتن تو شود؟ غورث گفت: هیچ کس نیست. فرمود: آیا شهادت می‌دهی به اینکه معبودی به جز خدای تعالی نیست. و اینکه من بنده و فرستاده اویم؟ غورث گفت: نه، و لیکن عهد می‌بندم که دیگر تا ابد با تو جنگ نکنم و هیچ دشمنی را علیه تو کمک ننمایم. رسول خدا (ص) شمشیرش را به او داد. غورث گفت: بخدا سوگند که تو بهتر از منی. آن جناب فرمود: آخر من به اینگونه صفات ستوده سزاوارتر از توام. </p> <p>غورث به طرف یاران خود رفت. پرسیدند: ما تو را دیدیم که با شمشیر بالای سر او ایستاده بودی، پس چرا او را نکشتی؟ گفت: خدا نگذاشت، من شمشیر را بلند کردم که بر او فرود آورم، نفهمیدم چه کسی پس گردنی به من زد، بطوری که با صورت به زمین افتادم و شمشیر نیز از دستم افتاد و قبل از آنکه من شمشیر را بردارم، محمد (ص) آن را   <code class="page" rel="5,104"/> برداشت، و چیزی نگذشت که باران قطع شد و آب باران در بیابان به جریان افتاد، و رسول خدا  (ص) متوجه اصحاب خود شد و جریان را برای آنان شرح داد و این آیه را برایشان خواند: <span class="aya" rel="4_102" data-words="50-55">إن کان بکم أذی من مطر...</span><span class="footnote" rel="1" title="مجمع البیان، ج ۳ ص ۱۰۳">*</span>. </p> <p>و در فقیه به سند خود از عبد الرحمن بن ابی عبد اللَّه از امام صادق (ع) روایت کرده که فرمود: رسول خدا (ص) در جنگ ذات الرقاع با اصحاب خود به نماز ایستاد، به این صورت که اصحاب را دو قسمت کرد، یک دسته را پیش روی دشمن قرار داد و با دسته دیگر نماز خواند. او تکبیر گفت، آنان نیز گفتند، آن جناب حمد و سوره خواند و آنان ساکت بودند، او رکوع کرد، آنان نیز رکوع کردند، او سجده کرد، آنان نیز سجده کردند. سپس رسول خدا (ص) برای رکعت دوم بپا خاست و دیگر چیزی از حمد و سوره رکعت دوم را نخواند تا اصحاب خودشان حمد و سوره خواندند و رکعت دوم را تمام کردند و به یکدیگر سلام دادند، و به طرف لشکریان رفته و در برابر دشمن ایستادند و دسته دوم که تا کنون در برابر دشمن ایستاده بودند آمدند و پشت سر رسول خدا (ص) ایستاده، آن جناب تکبیر گفت، آنان نیز گفتند و سکوت کردند. رسول خدا (ص) حمد و سوره خوانده و به رکوع رفت، آنان نیز رکوع کردند، آن جناب سجده کرد آنان نیز سجده کردند، آن گاه رسول خدا نشست و تشهد خواند و به ایشان سلام داد. آنان برخاستند و یک رکعت باقیمانده خود را خوانده، در آخر به یکدیگر سلام دادند و این همان نماز خوفی است که خدای تعالی در آیه شریفه: <span class="aya" rel="4_102" data-words="1-7">و إذا کنت فیهم فأقمت لهم الصلاة</span>... <span class="aya" rel="4_103" data-words="21-22">کتابا موقوتا</span> پیامبر گرامیش را به خواندن آن دستور داده است. </p> <p>امام (ع) سپس فرمود: کسی که بخواهد نماز مغرب را با جمعی به طریق نماز خوف بخواند، باید یک رکعت را با طایفه اول بخواند (و بایستد تا آنان دو رکعت دیگر را خود بخوانند و سلام دهند و در جای طایفه دوم قرار بگیرند) آن گاه رکعت دیگرش را با طایفه دوم بخواند (تا آخر حدیث)<span class="footnote" rel="2" title="من لا یحضره الفقیه، یک جلدی ص ۱۲۲">*</span>. </p> <p>و در تهذیب به سند خود از زراره روایت کرده که گفت: از امام باقر ابی جعفر  (ع) از نماز خوف و نماز سفر پرسیدم، که آیا هر دو شکسته می‌شود؟ فرمود: بلی و نماز خوف به شکسته شدن سزاوارتر از نماز سفر است، چون در سفر، خوفی در بین نیست.<span class="footnote" rel="3" title="تهذیب الاحکام، ج ۳ ص ۳۰۲، ح ۹۲۱-۱۲">*</span>       <code class="page" rel="5,105"/> و در کتاب فقیه شیخ صدوق (علیه الرحمه) به سند خود از زراره و محمد بن مسلم روایت کرده که هر دو گفتند: به امام باقر ابی جعفر (ع) عرضه داشتیم: چه می‌فرمائید درباره نماز در سفر؟ چگونه باید آن را خواند؟ و چند رکعت باید خواند؟ فرمود: خدای عز و جل می‌فرماید: <span class="aya" rel="4_101" data-words="1-12">و إذا ضربتم فی الأرض فلیس علیکم جناح أن تقصروا من الصلاة</span> و به حکم این آیه شکستن نماز در سفرواجب شد، همانطور که تمام خواندنش در حضر (منزل) واجب است. </p> <p>می‌گویند: عرضه داشتیم: آیه شریفه نفرموده که افعلوا چنین کنید <em>بلکه فرموده: </em> حرجی بر شما نیست اگر نماز را بشکنید ، و این عبارت وجوب را نمی‌رساند، بلکه می‌رساند که مسافر می‌تواند نماز را بشکند. جناب عالی چگونه وجوب را از آن استفاده کردید و می‌فرمائید: شکستن نماز در سفر واجب است، همانطور که تمام خواندنش در حضر واجب است؟. </p> <p>حضرت در پاسخ فرمود: مگر خدای عز و جل نفرموده: <span class="aya" rel="2_158" data-words="1-18">إن الصفا و المروة من شعائر الله فمن حج البیت أو اعتمر فلا جناح علیه أن یطوف بهما</span><span class="footnote" rel="1" title="صفا و مروه محققا از شعائر خدایند، پس کسی که حج بیت و یا عمره به جای می‌آورد، حرجی بر او نیست که بین آن دو طواف کند سوره بقره، آیه ۱۵۳&quot;">*</span> با اینکه می‌دانید که طواف بین صفا و مروه واجب است، چون هم خدای تعالی آن را در کتابش ذکر کرده و هم پیامبرش آن را عمل کرده، تقصیر در نماز سفر نیز همین طور است. هم خدای تعالی در کتاب مجیدش ذکر کرده و هم رسول خدا (ص) عملا آن را پیاده کرده است. </p> <p>می‌گویند: عرضه داشتیم: حال اگر کسی در سفر، چهار رکعتی بخواند، باید اعاده کند یا نه؟ فرمود: اگر آیه تقصیر را خوانده و برایش تفسیر شده و با این حال چهار رکعتی خوانده، باید نمازش را دوباره بخواند، و اگر نخوانده و یا اگر خوانده معنایش را نفهمیده، اعاده بر او لازم نیست. </p> <p>و نمازها همه‌اش در سفر دو رکعتی است، همه نمازها الا نماز مغرب، که در سفر نیز سه رکعت است و شکسته نمی‌شود، چون رسول خدا (ص) آن را در سفر و حضر سه رکعتی باقی گذاشت.  (تا آخر حدیث)<span class="footnote" rel="2" title="من لا یحضره الفقیه، یک جلدی، ص ۱۱۶">*</span> و در در المنثور است که ابن ابی شیبه و عبد بن حمید و احمد و مسلم و ابو داود، و ترمذی     <code class="page" rel="5,106"/> و نسایی و ابن ماجه و ابن جارود و ابن خزیمه و طحاوی و ابن جریر و ابن منذر و ابن ابی حاتم و نحاس  (در ناسخ خود) و ابن حبان همگی از یعلی بن امیه روایت آورده‌اند که گفت: من از عمر بن خطاب پرسیدم: آیه شریفه: <span class="aya" rel="4_101" data-words="6-18">فلیس علیکم جناح أن تقصروا من الصلاة إن خفتم أن یفتنکم الذین کفروا</span> شکستن نماز را مخصوص خوف دانسته و امروز مردم خوفی ندارند، دیگر چرا باید نماز را شکسته بخوانند؟ عمر گفت: من نیز همین تعجب تو را کردم و علت آن را از رسول خدا  (ص) جویا شدم. فرمود: تعبیر به <em>لا جناح علیکم</em> برای این است که بفهماند این حکم تصدق و ارفاقی است از ناحیه خدا به شما مسلمین. و اما اینکه واجب است نماز شکسته شود برای این است که قبول تصدق خدا واجب است، پس صدقه خدا را قبول کنید (و در سفر نماز را تمام نخوانید).<span class="footnote" rel="1" title="فروع کافی، ج ۳ ص ۲۷۰ ح ۱۳">*</span> و در همان کتاب است که عبد بن حمید و نسایی و ابن ماجه و ابن حبان و بیهقی در کتاب سنن خود از امیة بن عبد اللَّه بن خالد بن اسد روایت آورده که از پسر عمر پرسیده است: آیا به نماز شکسته رأی می‌دهی؟ با اینکه ما تنها نماز خوف را در قرآن می‌بینیم و اما نماز مسافر را نمی‌یابیم. <span class="phrase">پسر عمر گفت: ای برادر زاده، خدای تعالی محمد (ص) را وقتی فرستاد که ما هیچ چیزی نمی‌دانستیم، ناگزیر ما آنچه می‌کنیم، طبق عمل رسول خدا  (ص) می‌کنیم، باید ببینیم آن جناب چه می‌کرده و شکستن نماز در سفر سنتی است که آن را رسول خدا باب کرده است.<span class="footnote" rel="2" title="پس اگر ترس داشتید سواره و پیاده در حال جنگ نماز بخوانید سوره بقره، آیه ۲۳۹&quot;">*</span> و در همان کتاب است که ابن ابی شیبه و ترمذی (وی حدیث را صحیح دانسته) و نسایی از ابن عباس روایت کرده‌اند که گفت: ما در بین راه مکه و مدینه نماز را شکسته خواندیم با اینکه ایمن بودیم و هیچ خوفی نداشتیم.<span class="footnote" rel="3" title="تفسیر عیاشی، ج ۱ ص ۲۷۳، ح ۲۵۸">*</span> و نیز در همان کتاب آمده که ابن ابی شیبه و احمد و بخاری و مسلم و ابو داود و ترمذی و نسایی‌از حارثة بن وهب خزاعی روایت کرده‌اند که گفت: من نماز ظهر و عصر را در منا با جمعیتی بسیار زیاد و با امنیتی کامل به رسول خدا (ص) اقتدا کردم، و آن جناب دو رکعتی خواند.<span class="footnote" rel="4" title="در المنثور ج ۲، ص ۲۰۹">*</span> و در کافی به سند خود از داود بن فرقد روایت کرده که گفت: من از امام صادق     <code class="page" rel="5,107"/> (ع) از معنای آیه: <span class="aya" rel="4_103" data-words="16-22">إن الصلاة کانت علی المؤمنین کتابا موقوتا</span> پرسیدم فرمود:  <em rel="fa_4_103_21-22" data-sentence="1205:521">کتابا موقوتا</em> به معنای کتاب ثابت است و اگر اندکی نماز را جلوتر و عقب‌تر خوانده باشی ضرری به تو نمی‌رساند، مادامی که سر به اضاعه نماز در نیاورد و مصداق آیه: <span class="aya" rel="19_59" data-words="5-12">أضاعوا الصلاة و اتبعوا الشهوات فسوف یلقون غیا</span> واقع نشده باشی.<span class="footnote" rel="1" title="اگر شما زخمی شدید آنها نیز مثل شما زخم برداشتند سوره آل عمران، آیه ۱۳۵&quot;">*</span> مؤلف: این روایت اشاره به این معنا دارد که نمازهای پنجگانه از نظر وقت موسع‌اند و هر یک وقتی ممتد دارد، روایاتی دیگر نیز بر این معنا دلالت دارد.</span> </p> <p>و در تفسیر عیاشی از محمد بن مسلم، از یکی از دو امام باقر و صادق (علیهما السلام) روایت کرده که درباره نماز مغرب در سفر فرمود: اگر ساعتی تاخیر بیفتد ترک نمی‌شود، اگر بخواهی مغرب و عشا را در زمان عشا می‌خوانی و اگر بخواهی می‌توانی ساعتی به دنبال کارت بروی تا شفق از بین برود-آن وقت بخوانی. چون رسول خدا (ص) نیز نماز ظهر و عصر و مغرب و عشا را با هم خواند و گاهی زودتر، یعنی اول وقت می‌خواند و گاهی تاخیر می‌انداخت. </p> <p>خدای تبارک و تعالی نیز که می‌فرماید: <span class="aya" rel="4_103" data-words="16-22">إن الصلاة کانت علی المؤمنین کتابا موقوتا</span> منظورش همین است که نماز وقتی وسیع دارد و جز این منظوری ندارد. زیرا اگر آن طور بود که اهل تسنن ادعا می‌کنند، هرگز رسول خدا (ص) آن طور که در بالا نقل کردیم نماز نمی‌خواند، یعنی نماز را از وقتش تاخیر نمی‌انداخت. چون رسول خدا  (ص) از هر کس دیگری عالم‌تر و با خبرتر به احکام دین است. و اگر آن طور که آنها می‌گویند بهتر بود محمد رسول اللَّه به آن دستور می‌داد. </p> <p>در جنگ صفین هم مردمی که در رکاب امیر المؤمنین (ع)، بودند نظیر جریان زمان رسول خدا (ص) پیش آمد، مردم نماز ظهر و عصر و مغرب و عشا را نتوانستند بخوانند، حضرت دستور داد، سواره‌ها و پیاده‌ها به جای نماز تکبیر بگویند و لا اله الا اللَّه و تسبیح به زبان آورند و آن گاه آن حضرت تمسک کردند به کلام خدای عز و جل که می‌فرماید: <span class="aya" rel="2_239" data-words="1-5">فإن خفتم فرجالا أو رکبانا</span><span class="footnote" rel="2" title="تفسیر قمی، ج ۱ ص ۱۵۰">*</span> مردم به دستور امیر المؤمنین (ع) چنین کردند.<span class="footnote" rel="3" title="در المنثور ج ۲، ص ۲۰۹">*</span> مؤلف: روایات بطوری که ملاحظه می‌کنید با بیان سابق ما موافق است. و این       <code class="page" rel="5,108"/> روایات نمونه‌ای بود از روایاتی که در این باب آمده، و گرنه روایات وارده در این باب از طرق شیعه و سنی و مخصوصا از طرق ائمه اهل البیت (علیهم الصلاة و السلام) بسیار زیاد است. </p> <p>این را نیز باید دانست که از طرق اهل سنت روایاتی دیگر وارد شده که مخالف با روایات گذشته است و در عین حال خود آنها با یکدیگر نیز مخالفند و بررسی آن روایات و سایر روایاتی که کیفیت نماز خوف را و مخصوصا نماز شکسته در سفر را بطور کلی بیان می‌کند جایش در علم فقه است و از موضوع بحث تفسیر ما خارج است. </p> <p>و در تفسیر قمی در ذیل آیه: <span class="aya" rel="4_104" data-words="1-6">و لا تهنوا فی ابتغاء القوم...</span> گفته است: این آیه عطف است‌بر آیه سوره آل عمران که می‌فرماید: <span class="aya" rel="3_140" data-words="1-8">إن یمسسکم قرح فقد مس القوم قرح مثله...</span><span class="footnote" rel="1" title="در المنثور ج ۲ ص ۲۰۹، ط بیروت">*</span> و به آن نظر دارد<span class="footnote" rel="2" title="در المنثور ج ۲ ص ۲۰۹، ط بیروت">*</span> و ما در آنجا سبب نزول آیه را بیان کردیم. </p> 
