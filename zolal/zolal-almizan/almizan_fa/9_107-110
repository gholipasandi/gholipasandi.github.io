<h3 class="ayas">سوره التوبة آیه‌های ۱۰۷ تا ۱۱۰</h3><code class="section" rel="9_107-110"/><h3>ترجمه آیات</h3> <p> <span class="trans" rel="9_107">و کسانی که مسجدی برای ضرر زدن و (تقویت) کفر و تفرقه میان مؤمنان و به انتظار کسی که از پیش با خدا و رسولش ستیزه کرده ساخته‌اند، و قسم می‌خورند که جز نیکی منظوری نداریم، و حال آنکه خدا گواهی می‌دهد که دروغ گویند.  «۱۰۷» </span><span class="trans" rel="9_108">هرگز در آن مایست، مسجدی که از نخستین روز، بنیان آن بر اساس پرهیز کاری نهاده شده، سزاوارتر است که در آن بایستی، در آنجا مردانی هستند که دوست دارند پاکیزه خویی کنند، و خدا پاکیزه‌خویان را دوست دارد.  «۱۰۸» </span><span class="trans" rel="9_109">آیا آنکه بنای خویش بر پرهیزکاری خدا و رضای او پایه نهاده بهتر است، یا آن کسی که بنای خویش بر لب سیلگاهی نهاده که فرو ریختنی است، که با وی در آتش جهنم سقوط کند، و خدا قوم<code class="page" rel="9,530"/> ستمکار را هدایت نمی‌کند.  «۱۰۹» </span><span class="trans" rel="9_110">بنیانی که ساخته‌اند همواره مایه اضطراب دلهای ایشان است، تا وقتی که دلهایشان پاره پاره شود و خدا دانای شایسته‌کار است «۱۱۰» </span></p>       <h3>بیان آیات‌ <span class="title" rel="9_107 9_108 9_109 9_110">داستان بنای مسجد ضرار توسط منافقین و نهی خداوند پیامبر صلی اللَّه علیه و آله را نماز گزاردن در آن</span> </h3> <p> این آیات عده دیگری از منافقین را یادآور می‌شود که مسجد ضرار را ساخته بودند، و وضع ایشان را با وضع مؤمنین که مسجد قبا را ساخته بودند مقایسه می‌کند. </p> <p> <span class="aya" rel="9_107" data-words="1-7">و الذین اتخذوا مسجدا ضرارا و کفرا...</span> <span class="phrase">کلمه <em rel="fa_9_107_5-5" data-sentence="5:90">ضرار</em> به معنای ضرر رساندن است، و <em rel="fa_9_107_13-13" data-sentence="86:48">ارصاد</em> به معنای کمین گرفتن و در انتظار حمله نشستن است.</span> </p> <p>اگر این آیه با آیات قبل که راجع به منافقین بود نازل شده باشد، قهرا عطف بر همانها و مربوط به همان منافقینی خواهد بود که در آن آیات مکرر می‌فرمود: <em>و منهم، و منهم</em> و تقدیر این آیه نیز چنین می‌شود: و منهم الذین اتخذوا مسجدا ضرارا-و بعضی از ایشان کسانی‌اند که مسجد ضرار را ساختند . </p> <p>و اگر جدای از آن آیات نازل شده باشد قهرا <em>واوی</em> که در صدر آن است واو استینافیه، و جمله‌ <span class="aya" rel="9_107" data-words="1-3">و الذین اتخذوا</span> مبتداء و خبر آن جمله‌ <span class="aya" rel="9_108" data-words="1-4">لا تقم فیه أبدا</span> خواهد بود، هر چند بنا بر تقدیر قبلی هم این وجه را جاری کنیم. البته سایر مفسرین در اعراب آیه و اینکه آیا جملات مذکور مبتداء و خبرند یا خیر وجوه دیگری ذکر کرده‌اند، که چون دلچسب و خالی از تکلف نیست لذا از نقل آن خودداری شد. </p> <p>خداوند در این آیه غرضی را که این طائفه از منافقین از ساختن مسجد داشتند بیان داشته و فرموده که مقصودشان از این عمل این بوده که به دیگران ضرر بزنند و کفر را ترویج نموده، میان مؤمنین تفرقه بیندازند و پایگاهی داشته باشند، تا در آنجا علیه خدا و رسولش کمین گرفته، از هر راهی که ممکن شود دشمنی کنند، و بطور مسلم اغراض مذکور مربوط به اشخاص معینی بوده، و آیه راجع به یک داستان و واقعه‌ای خارجی نازل شده، و آن داستان بطوری که از روایات مورد اتفاق برمی‌آید این بوده که‌جماعتی از بنی عمرو بن عوف مسجد قبا را ساخته، از رسول خدا (ص) خواستند تا در آنجا نماز بخواند. رسول خدا (ص) هم مسجد را افتتاح نموده، در آنجا به نماز ایستاد. بعد از این جریان، عده‌ای از منافقین بنی غنم بن عوف حسد برده در کنار مسجد قبا مسجد دیگری ساختند تا برای نقشه‌چینی علیه مسلمین<code class="page" rel="9,531"/> پایگاهی داشته باشند، و مؤمنین را از مسجد قبا متفرق سازند و نیز در آنجا متشکل شده، در انتظار ابی عامر راهب که قول داده بود با لشکری از روم به سوی آنها بیاید بنشینند، و رسول خدا  (ص) را از مدینه بیرون کنند. </p> <p>پس از آنکه مسجد را بنا کردند نزد رسول خدا (ص) آمده، درخواست کردند که آن جناب به آن مسجد آمده و آن را با خواندن نماز افتتاح فرماید و آنها را به خیر و برکت دعا کند، رسول خدا (ص) که در آن روز عازم جنگ تبوک بود وعده داد که پس از مراجعت به مدینه به آن مسجد خواهد آمد، پس این آیات نازل گردید. </p> <p>و چون مسجد آنها به منظور ضرر زدن به مسجد قبا و ترویج کفر به خدا و رسول و تفرقه میان مؤمنینی که در مسجد قبا جمع می‌شدند و محل کمین برای رسیدن ابی عامر راهب  (محارب خدا و رسول) ساخته شده بود، لذا خدای تعالی از ایشان خبر داد که قسم خواهند خورد بر اینکه ما مقصودی از ساختن این مسجد نداریم مگر اینکه کار نیکی کرده باشیم، یعنی با زیاد کردن مساجد تسهیلاتی برای مؤمنین فراهم آورده باشیم، و مؤمنین همه جا به مسجد دسترسی داشته باشند. آن گاه خدای تعالی گواهی داده بر اینکه دروغ می‌گویند و فرموده: <span class="aya" rel="9_107" data-words="21-31">و لیحلفن إن أردنا إلا الحسنی و الله یشهد إنهم لکاذبون</span>. </p> <p><code class="aya" rel="9_108"/> <span class="aya" rel="9_108" data-words="1-4">لا تقم فیه أبدا...</span> ابتداء نهی می‌کند رسول خود را از اینکه در آن مسجد به نماز بایستد، و سپس مسجد قبا را اسم برده، بعد از مدح و ثنای آن مسجد، نماز خواندن در آنجا را ترجیح داده و فرموده:  هر آینه، آن مسجدی که از روز اول بر اساس تقوا باشد سزاوارتر است به اینکه در آن به نماز بایستی و با این بیان به مدح نیت بانیان آن از نخستین روز پرداخته، و بدان جهت نماز گزاردن در آن را بر نماز در مسجد ضرار ترجیح داده است. </p> <p>هر چند در جمله بالا نفرموده: متعینا باید در مسجد قبا نماز بخوانی، بلکه فرموده: آنجا بخوانی سزاوارتر است لیکن همین که نهی کرد از اینکه در مسجد ضرار نماز بخواند قهرا نماز در مسجد قبا را متعین کرده است. </p> <p>و جمله‌ <span class="aya" rel="9_108" data-words="16-20">فیه رجال یحبون أن یتطهروا</span> بیان علت رجحان است، و جمله‌ <span class="aya" rel="9_108" data-words="21-24">و الله یحب المطهرین</span> متمم آن تعلیل است، و همین تعلیل دلیل بر این است که مقصود از مسجد نامبرده در آیه، مسجد قبا است، نه مسجد النبی و یا غیر آن. </p> <p>و معنای آیه این است که: تا ابد در مسجد ضرار برای نماز نایست، که من سوگند می‌خورم مسجد قبا که بر اساس تقوا و پرهیز از خدا از روز اول بنا نهاده شده، سزاوارتر است به<code class="page" rel="9,532"/> اینکه در آن به نماز بایستی، زیرا در آن مسجد رجالی هستند که دوست می‌دارند خود را از گناهان پاک سازند-یا از پلیدیها و آلودگی‌ها طاهر نمایند، و خداوند کسانی را که در صدد پاک کردن خود باشند دوست می‌دارد، و تو باید در میان چنین مردمی به نماز بایستی. </p> <p>از همین جا معلوم می‌شود که جمله‌ <span class="aya" rel="9_108" data-words="5-6">لمسجد أسس...</span> به منزله تعلیلی است برای رجحان آن مسجد بر آن مسجد دیگر، و جمله‌ <span class="aya" rel="9_108" data-words="16-17">فیه رجال...</span> به منزله تعلیل برای رجحان اهل آن مسجد بر اهل این مسجد است، و جمله‌ <span class="aya" rel="9_109" data-words="1-4">أ فمن أسس بنیانه</span> رجحان و مزیت دیگری را بیان می‌کند. </p> <h3> <span class="title" rel="9_107 9_108 9_109 9_110">بیان تفاوت در اساس و پایه زندگی مؤمنین و منافقین در قالب مثل</span> </h3> <p> <code class="aya" rel="9_109"/> <span class="aya" rel="9_109" data-words="1-11">أ فمن أسس بنیانه علی تقوی من الله و رضوان خیر...</span> <span class="phrase">کلمه <em rel="fa_9_109_16-16" data-sentence="5:319">شفا</em> به معنای لبه هر چیز است، مثلا <em>شفا البئر</em> به معنای لب چاه است، و کلمه <em rel="fa_9_109_17-17" data-sentence="138:229">جرف</em> به معنای آب روفته و آن محلی است که سیل زیر آن را شسته باشد، بطوری که بالای آن هر لحظه در شرف ریختن باشد، و کلمه <em>هار</em> اصلش <em>هائر</em> بوده و با قلب بدین صورت درآمده، و انهار، ینهار، انهیارا به معنی به آرامی افتاده است.</span> پس اینکه فرمود: <span class="aya" rel="9_109" data-words="16-24">علی شفا جرف هار فانهار به فی نار جهنم</span> استعاره‌ای است تخییلی که حال منافقین مورد نظر را تشبیه می‌کند به حال کسی که بنائی بسازد که اساس و بنیانش بر لب آب‌رفته‌ای باشد که هیچ اطمینانی بر ثبات و استواری آن نباشد، و در نتیجه خودش و بنایش در آن وادی فرو ریزد، و ته وادی، جهنم باشد، و او و بنایش در قعر جهنم بیفتد. بخلاف کسی که بنای خود را بر اساس پرهیز از خدا و امید بخشنودی او بنا کند یعنی زندگیش بر روی دو پایه و اساس استوار باشد، یکی ترس از عذاب خدا و یکی امید به خشنودی او. </p> <p>و از ظاهر سیاق برمی‌آید که جمله‌ <span class="aya" rel="9_109" data-words="1-6">أ فمن أسس بنیانه علی تقوی...</span> و جمله‌ <span class="aya" rel="9_109" data-words="12-19">أم من أسس بنیانه علی شفا جرف هار...</span> هر یک مثلی است که یکی اساس زندگی مؤمنین، و دیگری پایه زندگی منافقین را مجسم می‌سازد، و آن اساس و پایه همان دین و روشی است که دنبال می‌کنند، دین مؤمن تقوا و پرهیز از خدا و طلب خشنودی اوست با یقین و ایمان به او، و دین منافق مبنی بر شک و تزلزل است. </p> <p>و <span class="phrase">بهمین جهت دنبال این دو مثال برای مزید توضیح و بیان می‌فرماید: <code class="aya" rel="9_110"/> <span class="aya" rel="9_110" data-words="1-3">لا یزال بنیانهم</span> یعنی منافقین‌ <span class="aya" rel="9_110" data-words="4-6">الذی بنوا ریبة</span> یعنی همواره آن بنائی که بنا نهاده‌اند شک و تزلزل است <em rel="fa_9_110_7-8" data-sentence="306:424">فی قلوبهم</em> در دلهایشان، و هیچوقت مبدل به یقین و آرامش نمی‌شود <span class="aya" rel="9_110" data-words="9-12">إلا أن تقطع قلوبهم</span> و از بین نمی‌رود مگر آنکه دلهایشان متلاشی شود، و با متلاشی شدن آن، تزلزل و تردیدشان هم متلاشی گردد، <span class="aya" rel="9_110" data-words="13-16">و الله علیم حکیم</span> و بهمین جهت که او علیم و حکیم است آن<code class="page" rel="9,533"/> طائفه را رفعت می‌دهد و این طائفه را پست می‌گرداند.</span> </p> <h3>بحث روایتی‌ <span class="title" rel="9_108 9_107 9_110 9_109">روایاتی در مورد بنای مسجد ضرار و نزول آیات مربوطه، سازندگان آن مسجد و کسانی که به دستور پیامبر (ص) آن را ویران ساختند... </span> </h3> <p> در مجمع البیان می‌گوید: مفسرین نقل کرده‌اند که بنی عمرو بن عوف مسجد قبا را ساخته، به نزد رسول خدا (ص) فرستادند تا تشریف آورده، در آن نماز بگزارد، رسول خدا (ص) آن مسجد را افتتاح فرمود، جماعتی از منافقین از بنی غنم بن عوف برایشان حسد برده، با خود گفتند: ما نیز مسجدی می‌سازیم و در آن نماز می‌گزاریم، و دیگر به جماعت محمد (ص) حاضر نمی‌شویم. و آنها دوازده نفر بودند، بعضی گفته‌اند پانزده نفر بودند، که از جمله ایشان بود ثعلبه بن حاطب، معتب بن قشیر، و نبتل بن حارث، پس مسجدی پهلوی مسجد قبا ساختند. </p> <p>پس از آنکه از کار آن فارغ شدند نزد رسول خدا (ص) آمده، در حالی که آن جناب آماده سفر به تبوک می‌شد، بعرضش رساندند: یا رسول اللَّه!ما برای افراد مریض و کسانی که کارشان زیاد است و نمی‌توانند راه دوری طی نموده تا مسجد شما بیایند، و نیز برای شبهای بارانی و شبهای زمستان مسجدی ساخته‌ایم و میل داریم بدانجا تشریف آورده، در آن نماز بگزاری، و برای ما به برکت دعا فرمایی. حضرت فرمود: من الان سر راه سفرم، اگر ان شاء اللَّه برگشتم به محله شما می‌آیم و در مسجد شما نماز می‌گزارم، ولی وقتی از سفر تبوک برگشت‌این آیات نازل شد، و وضع آن مسجد را روشن نمود<span class="footnote" rel="1" title="مجمع البیان ج ۱ ص ۶۴۹">*</span>. </p> <p>رسول خدا (ص) عاصم بن عوف عجلانی و مالک بن دخشم را که از قبیله بنی عمرو بن عوف بود فرستاد و به ایشان فرمود: به این مسجدی که مردمی ظالم آنجا را ساخته‌اند بروید، و خرابش نموده آن را آتش بزنید. و در روایت دیگری آمده که عمار یاسر و وحشی را فرستاد و آن دو آن مسجد را آتش زدند، و دستور داد تا جای آن را خاکروبه‌دان نموده، کثافات محل را در آنجا بریزند<span class="footnote" rel="2" title="مجمع البیان ج ۵ ص ۷۲">*</span>. </p> <p>مؤلف: و در روایت قمی آمده که: آن جناب مالک بن دخشم خزاعی، و عامر بن عدی از قبیله بنی عمرو بن عوف را فرستاد، و مالک بدانجا شده به عامر گفت: صبر کن تا من     <code class="page" rel="9,534"/> از منزل آتشی بیاورم، پس به درون خانه خویش شده آتشی بیاورد و به سقف مسجد که از شاخ و برگ خرما پوشیده بود افکند، همچنین سوختنی‌های داخل مسجد را آتش بزد و مردم آن مسجد متفرق شدند، و زید بن حارثه هم چنان نشست تا مسجد به کلی بسوخت، آن گاه دستور داد تا چهار دیوارش را خراب کردند<span class="footnote" rel="1" title="تفسیر قمی ج ۱ ص ۳۰۵">*</span>. </p> <p>و این قصه به طرق بسیاری از طرق اهل سنت وارد شده، و روایات همه، مضمونشان قریب به هم نقل شده، جز اینکه در اسامی افرادی که مامور به تخریب مسجد شده‌اند اختلاف دارند. </p> <p>و در الدر المنثور است که ابن منذر و ابن ابی حاتم از ابن اسحاق روایت کرده‌اند که گفت: اشخاصی که مسجد ضرار را ساختند دوازده نفر بودند به نامهای:1-خذام بن خالد بن عبید بن زید 2-ثعلبة بن حاطب 3-هلال بن امیه 4-معتب بن قشیر 5-ابو حبیبة بن ازعر 6-عباد بن حنیف 7-جاریة بن عامر 8 و 9-و دو پسرانش مجمع و زید 10-نبتل بن حارث 11-بخدج بن عثمان<span class="footnote" rel="2" title="در سیره ابن هشام ج ۴ ص ۱۷۴، بجای &lt;em&gt;بخدج بن عثمان&lt;/em&gt; ، &lt;em&gt;بجاد بن عثمان&lt;/em&gt; ذکر شده است">*</span> 12-ودیعة بن ثابت<span class="footnote" rel="3" title="الدر المنثور ج ۳ ص ۷۷">*</span>. </p> <p>و در مجمع البیان در تفسیر جمله‌ <span class="aya" rel="9_107" data-words="12-18">و إرصادا لمن حارب الله و رسوله</span> گفته است: این جمله در شان ابو عامر راهب است، و از جمله داستانش این بوده که وی در ایام جاهلیت به رهبانیت درآمده، لباس خشن به تن می‌کرد، و چون در مدینه خدمت رسول خدا (ص) رسید نسبت به وضع آن جناب حسد برد و شروع کرد علیه آن حضرت تحریک کردن، و آن گاه بعد از فتح مکه بسوی طائف گریخت و پس از آنکه اهل طائف مسلمان شدند به شام گریخت و از آنجا به روم رفت و به کیش نصرانیت درآمد، و این مرد پدر حنظله غسیل الملائکه است، که در جنگ احد در حالی که جنب بود در رکاب رسول خدا (ص) شهید شد و ملائکه او را غسل دادند. </p> <p>رسول خدا (ص) ابو عامر را فاسق نامید، او از شام به منافقین پیغام فرستاده بود که خود را آماده کنند، و مسجدی بسازند که من نزد قیصر می‌روم و از او لشکری گرفته بسوی شما خواهم آمد و محمد را از مدینه بیرون خواهیم کرد، به همین جهت این عده از منافقین منتظر آمدن ابو عامر بودند، ولی او قبل از رفتن نزد قیصر مرد<span class="footnote" rel="4" title="مجمع البیان ج ۵ ص ۷۲">*</span>. </p> <p>         <code class="page" rel="9,535"/> مؤلف: در این معنا چند روایت آمده است. </p> <p>در کافی به سند خود از حلبی از امام صادق (ع) روایت کرده که گفت: من از آن حضرت پرسیدم آن مسجدی که بر اساس تقوی بنا نهاده شده کدام مسجد بود، حضرت فرمود: مسجد قبا بود<span class="footnote" rel="1" title="فروع کافی ج ۳ ص ۲۹۶ ح ۲">*</span>. </p> <p>مؤلف: این روایت را عیاشی<span class="footnote" rel="2" title="تفسیر عیاشی ج ۲ ص ۱۱۱ ح ۱۳۵">*</span> در تفسیر خود آورده، و نیز در کافی به سند خود از معاویة بن عمار از امام صادق (ع) در این معنا روایتی آمده است<span class="footnote" rel="3" title="فروع کافی ج ۴ ص ۵۶۰ ح ۱">*</span>. و در الدر المنثور به چند طریق از رسول خدا (ص) روایت کرده که فرموده مقصود از آن مسجد این مسجد من است<span class="footnote" rel="4" title="الدر المنثور ج ۳ ص ۲۷۷">*</span> و لیکن این حرف مخالف با ظاهر آیه و مخصوصا با جمله‌ <span class="aya" rel="9_108" data-words="16-17">فیه رجال...</span> است، برای اینکه گفتار در این آیه در مقایسه میان دو مسجد قبا و ضرار، و قیاس میان اهالی آن دو است، وقتی زمینه کلام این باشد، آیه چه ربطی می‌تواند با مسجد الرسول داشته باشد. </p> <p>و در تفسیر عیاشی از حلبی از امام صادق (ع) روایت کرده که گفت: من از قول خدای تعالی که فرموده: <span class="aya" rel="9_108" data-words="16-20">فیه رجال یحبون أن یتطهروا</span> پرسش نمودم که آنها چه کسانی هستند؟ فرمود کسانیند که با آب استنجاء می‌کنند، آن گاه فرمود: این آیه در باره اهل قبا نازل شده است<span class="footnote" rel="5" title="تفسیر عیاشی ج ۲ ص ۱۱۲ ح ۱۳۷">*</span>. </p> <p>و در مجمع البیان در تفسیر آیه مورد بحث گفته است: دوست می‌دارند که مخرج بول و غائط خود را با آب شستشو کنند، و این معنا از دو سید بزرگوار امام باقر و امام صادق  (ع) روایت شده. و از رسول خدا (ص) روایت شده که آن حضرت از مردم محله قبا پرسیدند مگر شما در طهارت خود چه می‌کنید که خدای تعالی طهارت شما را ستوده؟ گفتند: ما اثر غائط را با آب شستشو می‌دهیم. فرمود: خداوند در باره شما فرموده: <span class="aya" rel="9_108" data-words="21-24">و الله یحب المطهرین</span><span class="footnote" rel="6" title="مجمع البیان ج ۵ ص ۷۳">*</span>. </p> <p>و نیز در مجمع البیان در باره قرائت جمله‌ <span class="aya" rel="9_110" data-words="9-12">إلا أن تقطع قلوبهم</span> گفته است: یعقوب و سهل <em>الی أن</em> قرائت کرده‌اند که در این صورت <em>الی</em> را حرف جر دانسته‌اند، و این قرائت حسن، قتاده، جحدری و جماعتی دیگر است، و برقی این قرائت را از امام صادق (ع) روایت کرده است<span class="footnote" rel="7" title="مجمع البیان ج ۵ ص ۷۰">*</span>. </p> 
