<h3 class="ayas">سوره الأنعام آیه‌های ۱۵۱ تا ۱۵۷</h3><code class="section" rel="6_151-157"/><h3>ترجمه آیات</h3> <p> <code class="aya" rel="6_151"/> <span class="trans" rel="6_151">بگو بیایید تا برایتان بخوانم آنچه را که پروردگارتان بر شما حرام کرده، اینکه چیزی را با او شریک<code class="page" rel="7,513"/> مکنید و با پدر و مادر به نیکی رفتار کنید و فرزندان خویش را از بیم فقر مکشید که ما شما و ایشان را روزی می‌دهیم و به کارهای زشت آنچه عیان است و آنچه نهان است نزدیک مشوید و نفسی را که خدا کشتن آن را حرام کرده جز به حق مکشید اینها است که خدا شما را بدان سفارش کرده است شاید تعقل کنید «۱۵۱» </span><span class="trans" rel="6_152">به مال یتیم نزدیک مشوید جز به طریقی که نیکوتر است تا وی به قوت خویش برسد، پیمانه و وزن را به انصاف تمام دهید ما هیچ کس را مگر به اندازه تواناییش مکلف نمی‌کنیم چون سخن گویید دادگر باشید گر چه علیه خویشاوند و به ضرر او باشد و به پیمان خدا وفا کنید، اینها است که خدا شما را بدان سفارش کرده، باشد که اندرز گیرید «۱۵۲» </span><span class="trans" rel="6_153">و این راه من است یک راست، پس پیروی کنید آن را و به راه‌های دیگر مروید که شما را از راه وی پراکنده کند اینها است که خدا شما را بدان سفارش کرده بلکه پرهیزکاری کنید «۱۵۳» </span><span class="trans" rel="6_154">و باز موسی را آن کتاب (که می‌دانید) دادیم تا نعمت هدایت را برای کسی که نیکو فهم کند تمام نموده و تا شرح همه چیز و هدایت و رحمت بوده باشد، شاید به (قیامت و) دیدار پروردگار خویش ایمان آورند «۱۵۴» </span><span class="trans" rel="6_155">و این کتابیست پر برکت که ما نازلش کردیم تا پیرو آن باشید و پرهیزکاری کنید شاید شما را رحمت کنند «۱۵۵» </span><span class="trans" rel="6_156">و تا نگویید کتاب آسمانی فقط بر دو دسته پیش از ما نازل شده و ما از خواندن آن غافل بودیم «۱۵۶» </span><span class="trans" rel="6_157">و یا بگویید اگر کتاب آسمانی به ما نازل شده بود بهتر از ایشان هدایت می‌شدیم، اینک حجتی از خدایتان با هدایت و رحمت به سوی شما آمده ستمگرتر از آنکه آیه‌های خدا را تکذیب کند و از آن رو بگرداند کیست؟ به زودی کسانی را که از آیه‌های ما روی گردانند برای همین که روی می‌گردانده‌اند عذاب سخت سزا می‌دهیم.  «۱۵۷» </span></p><h3>بیان آیات</h3> <h3> <span class="title" rel="6_151 6_152 6_153 6_154 6_155 6_156 6_157">بیان آیات مربوط به تحریم محروماتی که به شریعت معینی از شرایع اختصاص ندارد</span> </h3> <p> این آیات محرماتی را بیان می‌کند که اختصاص به شریعت معینی از شرایع الهی ندارد، و آن محرمات عبارت است از: شرک به خدا، ترک احسان به پدر و مادر، ارتکاب فواحش و کشتن نفس محترمه بدون حق که از آن جمله است کشتن فرزندان از ترس روزی، نزدیک شدن به مال یتیم مگر به طریق نیکوتر، کم‌فروشی، ظلم در گفتار، وفا نکردن به عهد خدا و پیروی کردن از غیر راه خدا و بدین وسیله در دین خدا اختلاف انداختن. </p> <p>شاهد اینکه محرمات مذکور عمومی است و اختصاصی به یک شریعت ندارد-این است که می‌بینیم قرآن کریم همانها را از انبیا (ع) نقل می‌کندکه در خطاب‌هایی که به امت‌های خود می‌کرده‌اند از آن نهی می‌نموده‌اند، مانند خطاب‌هایی که از نوح، هود، <code class="page" rel="7,514"/> صالح، ابراهیم، لوط، شعیب، موسی و عیسی (ع) نقل کرده، علاوه بر این، در آیه <span class="aya" rel="42_13" data-words="1-28">شرع لکم من الدین ما وصی به نوحا و الذی أوحینا إلیک و ما وصینا به إبراهیم و موسی و عیسی أن أقیموا الدین و لا تتفرقوا فیه</span><span class="footnote" rel="1" title="از امور دین آنچه را به نوح سفارش کرده بودیم و آنچه را به تو وحی کرده‌ایم و آنچه را به ابراهیم و موسی و عیسی سفارش کرده بودیم برای شما مقرر کرد که این دین را به پا دارید و در آن تفرقه نیفکنید">*</span> صریحا فرموده: سفارشهایی که به این امت شده همان سفارشهایی است که به انبیای سلف شده است. لطیف‌ترین تعبیری که اشاره به این معنا می‌کند این است که هم در آیه فوق شرایع انبیا (ع) را <em>توصیه</em> و سفارش خوانده و هم در سه آیه مورد بحث که اصول محرمات این شریعت را می‌شمارد سه مرتبه تکرار کرده است که آنچه گفته شد سفارشهایی است که خداوند به شما کرده است، و این خود شاهد روشنی است بر اینکه محرمات مذکور اختصاص به این شریعت نداشته است. </p> <p>از این هم که بگذریم اگر مساله را دقیقا مورد مطالعه قرار دهیم خواهیم دید ادیان الهی هر چه هم از جهت اجمال و تفصیل با یکدیگر اختلاف داشته باشند، هیچ یک از آنها بدون تحریم این گونه محرمات معقول نیست تشریع شود، و به عبارت ساده‌تر، معقول نیست دینی الهی بوده باشد و در آن دین اینگونه امور تحریم نشده باشد حتی آن دینی که برای ساده‌ترین و ابتدایی‌ترین نسل بشر تشریع شده است. </p> <p> <span class="aya" rel="6_151" data-words="1-11">قل تعالوا أتل ما حرم ربکم علیکم ألا تشرکوا به شیئا</span> بعضی از مفسرین گفته‌اند: کلمه <em>تعال</em> امری است مشتق از ماده <em>علو</em> به این عنایت که آمر این امر در مکان بلندی قرار دارد، گر چه حقیقتا در مکان بلند قرار نداشته باشد. </p> <p><span class="phrase">کلمه <em rel="fa_6_151_3-3" data-sentence="5:63">أتل</em> از ماده <em>تلاوت</em> است که معنایش نزدیک به معنای قرائت است.</span> <span class="phrase">کلمه  <em rel="fa_6_151_7-7" data-sentence="6:89">علیکم</em> متعلق است به کلمه <em rel="fa_6_151_3-3" data-sentence="79:58">أتل</em> یا به کلمه <em>حرم</em> و این را تنازع در متعلق می‌نامند.</span> </p> <p><span class="phrase">بعضی‌ها گفته‌اند: کلمه <em rel="fa_6_151_7-7" data-sentence="23:219">علیکم</em> اصلا جار و مجرور و مرکب از لفظ <em>علی</em> و لفظ <em>کم</em>  نیست، بلکه اسم فعل و به معنای <em>بر شما است</em> می‌باشد، و جمله <em>ألا تشرکوا</em> معمول آن و نظم کلام: علیکم ان لا تشرکوا-بر شما است که شرک نورزید است.</span> و لیکن این معنا از سیاق آیه به ذهن نمی‌رسد. </p> <p>و چون در جمله‌ <span class="aya" rel="6_151" data-words="2-5">تعالوا أتل ما حرم...</span> دعوت کرده است مردم را به اینکه بیایید تا برایتان بخوانم، لذا دنبال آن محرمات را اسم نبرده بلکه عین وحی را به جای آن نقل کرده، </p> <p>سوره شوری آیه 13 <code class="page" rel="7,515"/> یعنی اینکه نفرمود: آنچه پروردگار شما حرام کرده شرک و قتل نفس و فلان و فلان است <em> بلکه فرمود: </em> <span class="aya" rel="6_151" data-words="8-11">ألا تشرکوا به شیئا</span> -اینکه چیزی را شریک او نگیرید و نیز فرموده: <span class="aya" rel="6_151" data-words="15-20">و لا تقتلوا أولادکم من إملاق</span>، <span class="aya" rel="6_151" data-words="25-28">و لا تقربوا الفواحش...</span>، <span class="aya" rel="6_151" data-words="12-14">و بالوالدین إحسانا</span>، <span class="aya" rel="6_152" data-words="13-17">و أوفوا الکیل و المیزان</span>، <span class="aya" rel="6_152" data-words="24-27">و إذا قلتم فاعدلوا...</span>. </p> <p>و اگر شرک را از سایر گناهان جلوتر ذکر کرده برای این است که شرک ظلم عظیمی است که با ارتکاب آن هیچ امیدی به مغفرت خداوند نیست، هم چنان که فرموده: <span class="aya" rel="4_48" data-words="1-14">إن الله لا یغفر أن یشرک به و یغفر ما دون ذلک لمن یشاء</span><span class="footnote" rel="1" title="محققا خدا نمی‌بخشد که به او شرک آورند و جز این هر که را بخواهد می‌بخشد سوره نساء آیه ۴۸">*</span>، گناهی است که سرانجام سایر گناهان منتهی به آن است، هم چنان که منتهای هر عمل صالح و حسنه‌ای توحید خدای تعالی است. </p> <h3> <span class="title" rel="6_151 6_152 6_153 6_154 6_155 6_156 6_157">عقوق والدین، بعد از شرک به خدا، در شمار بزرگترین، یا بزرگترین گناهان است</span> </h3> <p> <span class="aya" rel="6_151" data-words="12-14">و بالوالدین إحسانا</span> یعنی احسان کنید به پدر و مادر احسان کردنی. در مجمع البیان گفته: تقدیر کلام این است که خداوند سفارش کرده در باره پدر و مادر احسان را و کلام خود را چنین توجیه کرده که: جمله حرم اللَّه کذا-خداوند فلان چیز را حرام کرده معنایش این است که خداوند پیغمبر خود را سفارش کرده که فلان چیز را تحریم کندو امت خود را امر به اجتناب از آن نماید<span class="footnote" rel="2" title="مجمع البیان ج ۴ ص ۳۸۲">*</span>. </p> <p>به هر حال، خدای تعالی در قرآن کریمش در چند جا احسان به پدر و مادر را تالی توحید و ترک شرک دانسته و هر جا به آن امر کرده قبلا به توحید و ترک شرک امر کرده است، مانند آیه‌ <span class="aya" rel="17_23" data-words="1-10">و قضی ربک ألا تعبدوا إلا إیاه و بالوالدین إحسانا</span><span class="footnote" rel="3" title="پروردگارت چنین حکم رانده که به جز او کسی را نپرستید و به پدر و مادر احسان کنید سوره اسرا آیه ۲۳">*</span> و آیه‌ <span class="aya" rel="31_13-14" data-words="1-21">و إذ قال لقمان لابنه و هو یعظه یا بنی لا تشرک بالله إن الشرک لظلم عظیم، و وصینا الإنسان بوالدیه</span><span class="footnote" rel="4" title="و آن گاه که لقمان از در اندرز و پند فرزند خود را گفت: ای پسرکم!به خدا شرک نیاور که شرک به خدا ظلم بزرگی است، و انسان را در باره پدر و مادرش سفارش کردیم سوره لقمان آیه ۱۴">*</span> و آیاتی دیگر. </p> <p>و این خود بهترین دلیل است بر اینکه عقوق والدین بعد از شرک به خدای بزرگ در شمار بزرگترین گناهان، و یا خود، بزرگترین آنها است، اعتبار عقلی هم مؤید این معنا است،         <code class="page" rel="7,516"/> برای اینکه جامعه انسانی که هرگز انسان نمی‌تواند بدون آن زندگی و دین داشته باشد امری است اعتباری و قراردادی که در حدوث و بقای خود بستگی به محبت نسل دارد، و محبت نسل نیز سرچشمه‌ای آن رابطه و علاقه‌ای است که در بین ارحام رد و بدل می‌شود، و معلوم است که مرکز این رابطه خانواده است و قوام خانواده از یک طرف به پدر و مادر است و از طرفی دیگر به فرزندان، و فرزندان موقعی احتیاج به رحمت و رأفت پدر و مادر دارند که پدر و مادر طبعا مشتاق اولاد و شیفته پرورش آنانند، به خلاف پدر و مادر که احتیاجشان به فرزندان موقعی است که پیری عاجز و زبونشان ساخته و از اینکه مستقلا به ضروریات زندگی خود قیام کنند بازشان داشته. بر عکس، فرزندان به عنفوان جوانی رسیده و می‌توانند حوایج پدر و مادر را برآورده کنند. </p> <p>و معلوم است که در چنین روزهایی جفای اولاد نسبت به آنان و متعارف شدن این جفا کاری در میان همه فرزندان نسبت به همه پدران و مادران باعث می‌شود عواطف تولید و تربیت به کلی از جامعه رخت بربسته و کسی رغبت به تناسل و تربیت فرزند نکند، و افراد از تشکیل جامعه کوچک که همان خانواده است استنکاف ورزیده، در نتیجه از نسل بشر تنها طبقه‌ای باقی بماند که در بینشان قرابت رحم و رابطه خویشاوندی وجود نداشته باشد. و پر واضح است که چنین جامعه‌ای به سرعت رو به انقراض گذاشته دیگر هیچ قانون و سنتی فساد روی آورده را جبران نمی‌کند، و سعادت دنیا و آخرت از آنان سلب می‌شود. و ما در آینده نزدیکی در باره این حقیقت دینی بحث مفصلی خواهیم نمود-ان شاء اللَّه تعالی-. </p> <h3> <span class="title" rel="6_151 6_152 6_153 6_154 6_155 6_156 6_157">نهی از کشتن فرزندان از ترس فقر و گرسنگی</span> </h3> <p> <span class="aya" rel="6_151" data-words="15-24">و لا تقتلوا أولادکم من إملاق نحن نرزقکم و إیاهم</span> <span class="phrase">کلمه <em rel="fa_6_151_20-20" data-sentence="5:351">املاق</em> به معنای افلاس و نداشتن مال و هزینه زندگی است، <em rel="fa_6_151_20-20" data-sentence="110:290">تملق</em> هم مشتق از همین ماده است، و این مطلب یعنی کشتن فرزندان از ترس هزینه زندگی آنان در میان عرب جاهلیت سنتی جاری بوده، چون بلاد عرب غالب سالها دستخوش قحطی و گرانی می‌شده، و مردم وقتی می‌دیدند که قحط سالی و افلاس آنان را تهدید می‌کند فرزندان خود را می‌کشتند تا ناظر ذلت فقر و گرسنگی آنان نباشند.</span> </p> <p>لذا در آیه مورد بحث که ایشان را از این عمل ناستوده نهی کرده نهی را با جمله‌ <span class="aya" rel="6_151" data-words="21-24">نحن نرزقکم و إیاهم</span> تعلیل کرده و فرموده: منطق شما در فرزندکشی جز این نیست که نمی‌توانید روزی و هزینه زندگی آنان را فراهم نمایید، و این خود منطقی است غلط، برای اینکه این شما نیستید که روزی فرزندانتان را فراهم می‌کنید، بلکه خدای تعالی است که روزی ایشان و خود شما را می‌دهد، پس شما چرا می‌ترسید و از ترس، آنان را به دست خود از بین می‌برید؟. <code class="page" rel="7,517"/> </p><h3> <span class="title" rel="6_151 6_152 6_153 6_154 6_155 6_156 6_157">نهی از نزدیک شدن به فواحش و قتل بنا حق نفس محترمه</span> </h3> <p> <span class="aya" rel="6_151" data-words="25-34">و لا تقربوا الفواحش ما ظهر منها و ما بطن</span> <span class="phrase">کلمه <em rel="fa_6_151_28-28" data-sentence="5:319">فواحش</em> جمع <em rel="fa_6_151_28-28" data-sentence="67:300">فاحشه</em> است که به معنای کار بسیار زشت و شنیع است، و خدای تعالی در کلام خود زنا و لواط و نسبت زنا به مردان و زنان پاکدامن را از مصادیق  <em rel="fa_6_151_28-28" data-sentence="253:158">فاحشه</em> شمرده، و از ظاهر کلام برمی‌آید که مراد از <em>فاحشه ظاهری</em> گناه علنی و مقصود از  <em>فاحشه باطنی</em> گناه سری و روابط نامشروع برقرار کردن در پنهانی است.</span> </p> <p>از اینگونه امور از این جهت نهی فرموده که اگر مباح می‌بود و تحریم نمی‌شد شناعت و زشتیش از میان می‌رفت و شایع می‌گردید، برای اینکه اینگونه امور از بزرگترین موارد علاقه نفس است و نفس از محرومیت در باره آنها طبعا سخت ناراحت می‌باشد و طبیعت بشر طوری است که اگر به خود واگذار شود به سرعت فحشا را در بین افراد خود شیوع می‌دهد، و شیوع فحشاء باعث انقطاع نسل و فساد جامعه خانواده است، و با فساد خانواده‌ها جامعه کبیر انسانی از بین می‌رود، و ما به زودی در محل مناسبی بحث مفصلی در این باره خواهیم نمود -ان شاء اللَّه تعالی-. </p> <p>و همچنین قتل نفس و سایر انواع فحشا امنیت عمومی را سلب نموده و با از میان رفتن امنیت، بنای جامعه انسانی فرو ریخته، ارکان آن سست می‌گردد. </p> <p> <span class="aya" rel="6_151" data-words="35-43">و لا تقتلوا النفس التی حرم الله إلا بالحق...</span> در اینجا دو احتمال هست: یکی اینکه معنای‌ <span class="aya" rel="6_151" data-words="40-41">حرم الله</span>، حرام کرده است خداوند کشتنش را باشد، دیگر این که معنایش محترم کرده است آن را به احترام قانونی و بدین وسیله او را و یا حقی از حقوق او را از ضایع شدن حفظ کرده باشد. بعضی از مفسرین در تفسیر این آیه گفته‌اند: اگر می‌بینید خدای تعالی تنها قتل را با آنکه آنهم جزء فحشا می‌باشد اسم برد برای این است که اهمیت آن را رسانیده باشد، هم چنان که فرزندکشی را هم به همین عنایت اسم برد، چون عرب خیال می‌کرد خوف از فقر، ریختن خون فرزندان را مباح می‌کند، و همچنین حفظ آبرو مجوز این عمل شنیع است، و نیز خیال می‌کردند پدر بودن خود یکی از اسباب تملک است. </p> <p>و اینکه فرمود: <span class="aya" rel="6_151" data-words="42-43">إلا بالحق</span> مقصود استثنای قتل بعضی از نفوسی است که در اثر پاره‌ای از گناهان احترامی را که خداوند برای مسلمانان و یا کفار همپیمان با مسلمین جعل کرده، از خود سلب نموده‌اند، مانند قتل به قصاص و حد شرعی. </p> <p> <span class="aya" rel="6_151" data-words="44-48">ذلکم وصاکم به لعلکم تعقلون</span> -بعد از آنکه تحریم امور نامبرده را بیان نمود در آخر آن را با این کلام تاکید نمود، و اما اینکه چرا نهی از امور پنجگانه را با جمله‌ <span class="aya" rel="6_151" data-words="47-48">لعلکم تعقلون</span> تعلیل فرمود؟ وجهش در آینده نزدیکی بیان خواهد شد-ان شاء اللَّه تعالی-. </p> <h3> <span class="title" rel="6_152 6_151 6_153 6_154 6_155 6_156 6_157">دستور و سفارش در مورد مال یتیم، وفا و عدالت در میزان وکیل و پرهیز از سخن ناحق حتی بخاطر نزدیکان</span> </h3> <p> <span class="aya" rel="6_152" data-words="1-12">و لا تقربوا مال الیتیم إلا بالتی هی أحسن حتی یبلغ أشده</span> اینکه از نزدیک شدن به مال یتیم نهی فرموده برای این است که دلالت بر عمومیت مطلب کند، یعنی بفهماند که تنها خوردن آن حرام نیست، بلکه استعمال و هر گونه تصرفی در آن نیز حرام است مگر اینکه منظور از تصرف در آن حفظ آن باشد آن هم به شرطی که بهترین راههای حفظ بوده باشد. و نهی از نزدیکی به مال یتیم هم چنان امتداد دارد تا زمانی‌که یتیم به حد رشد و بلوغ برسد، و دیگر از اداره اموال خود قاصر و محتاج به تدبیر ولی خود نباشد. </p> <p>پس معلوم شد مقصود از <span class="aya" rel="6_152" data-words="11-12">یبلغ أشده</span> رسیدن به حد بلوغ و رشد هر دو است، چنان که آیه <span class="aya" rel="4_6" data-words="1-22">و ابتلوا الیتامی حتی إذا بلغوا النکاح فإن آنستم منهم رشدا فادفعوا إلیهم أموالهم و لا تأکلوها إسرافا و بدارا أن یکبروا</span><span class="footnote" rel="1" title="سوره نساء آیه ۶">*</span> به آن دلالت می‌کند. </p> <p>و نیز معلوم شد که غرض از آیه مورد بحث این نیست که بفرماید وقتی یتیم به حد رشد رسید می‌توانید اموالش را تصرف کنید و دیگر خوردن آن حرام نیست، بلکه مقصود بیان آن وقتی است که مال یتیم صلاحیت این را پیدا می‌کند که اشخاص به آن نزدیک شوند، در حقیقت آیه شریفه می‌خواهد بفرماید: مال یتیم را نگهداری و اصلاح کنید تا وقتی که خودش به حد رشد رسیده و بتواند از عهده اصلاح و حفظ آن برآید. </p> <p> <span class="aya" rel="6_152" data-words="13-23">و أوفوا الکیل و المیزان بالقسط لا نکلف نفسا إلا وسعها</span>  <em>ایفاء به قسط</em> عبارت است از عمل کردن به عدالت بدون اجحاف. و اینکه فرمود:  ما هیچ کس را تکلیف نمی‌کنیم مگر به آنچه که در خور طاقت او است به منزله دفع توهمی است که ممکن است بشود، گویا کسی می‌پرسد: مگر در کیل و وزن ممکن است رعایت عدالت واقعی و حقیقی بشود؟ هرگز ممکن نیست، و انسان در اینگونه امور هیچ چاره‌ای جز این ندارد که به تقریب و تخمین اکتفاء کند، و خدای تعالی با جمله مورد بحث جوابش را داده می‌فرماید: ما هیچ کس را تکلیف نمی‌کنیم مگر به چیزی که در وسع طاقت او باشد. و نیز ممکن است بگوییم جمله‌ <span class="aya" rel="6_152" data-words="19-23">لا نکلف نفسا إلا وسعها</span> تنها متعلق و مربوط به مساله کیل و وزن نیست، بلکه مربوط به آن و به مساله نزدیک شدن به مال یتیم هر دو است. </p> <p> <span class="aya" rel="6_152" data-words="24-32">و إذا قلتم فاعدلوا و لو کان ذا قربی...</span> برای این اقربا را یادآور شد که عاطفه قرابت و خویشاوندی از هر داعی دیگری بیشتر   <code class="page" rel="7,519"/> آدمی را به دفاع بیجا و جانبداری ناروا وامی‌دارد، و از همین جا می‌توان فهمید که مقصود از  <em>قول</em> آن گفتاری است که اگر انسان آن را بگوید ممکن است نفعی عاید طرف بشود، و یا ضرری متوجه او بگردد. ذکر عدالت نیز دلالت بر این دارد، چون معلوم می‌شود قول مزبور مانند شهادت و قضاوت و امثال آن دو قسم است یکی ظلم و دیگری عدل. </p> <p>بنا بر این، معنای آیه این می‌شود که: باید مراقب گفتارهای خود باشید، و زبان خود را از حرف‌هایی که برای دیگران نفع و یا ضرر دارد حفظ کنید، و عاطفه قرابت و هر عاطفه دیگری شما را به جانبداری بیجا از احدی وادار نکند. و به تحریف گفته‌های دیگران و تجاوز از حق و شهادت بناحق یا قضاوت ناروا وادار نسازد، و خلاصه بناحق جانب آن کس را که دوستش می‌دارید رعایت ننموده و حق آن کسی را که دوستش نمی‌دارید، باطل مسازید . </p> <p>در مجمع البیان گفته است: آیه مورد بحث با همه کوتاهی و کمی حروفش مشتمل بر دستورات بلیغی در باره اقاریر، شهادتها، وصیت‌ها، فتاوی، قضاوتها، احکام، مذاهب و امر به معروف و نهی از منکر است<span class="footnote" rel="1" title="مجمع البیان ج ۴ ص ۳۸۴">*</span>. </p> <p> <span class="aya" rel="6_152" data-words="33-36">و بعهد الله أوفوا...</span> <span class="phrase">راغب در مفردات خود می‌گوید: <em rel="fa_6_152_34-34" data-sentence="28:135">عهد</em> به معنای حفظ و چیزی را در این حال و آن حال مورد مراقبت قرار دادن است<span class="footnote" rel="2" title="مفردات راغب ص ۳۵۰">*</span>.</span> و این معنای صحیحی است که وی کرده، و لذا کلمه مذکور هم بر دستورات و تکالیف شرعی اطلاق می‌شود، و هم بر پیمان و میثاق و بر نذر و سوگند. </p> <h3> <span class="title" rel="6_152 6_151 6_153 6_154 6_155 6_156 6_157">مراد از عهد خدا که به وفا به آن امر شده، دستورات الهی است</span> </h3> <p> و لیکن در قرآن کریم این لفظ بیشتر در دستورات الهی استعمال می‌شود، مخصوصا در آیه مورد بحث که به اسم پروردگار (اللَّه) اضافه شده، مورد بحث آیه هم مناسب با همین معنا است. <span class="phrase">البته ممکن هم هست بگوییم مقصود از <em rel="fa_6_152_34-34" data-sentence="34:661">عهد</em> در اینجا پیمان و میثاق است، هم چنان که می‌گوییم: من با خدا عهد بسته‌ام که چنین و چنان کنم و در غیر اینجا هم به این معنا آمده، مانند آیه‌ <span class="aya" rel="17_34" data-words="13-19">و أوفوا بالعهد إن العهد کان مسؤلا</span><span class="footnote" rel="3" title="وفا کنید به عهد که روز قیامت از عهدها سؤال خواهد شد سوره اسرا آیه ۳۴">*</span> و بنا بر اینکه کلمه <em rel="fa_6_152_34-34" data-sentence="454:285">عهد</em>  به این معنا باشد اضافه شدنش به اسم <em>اللَّه</em> مثل اضافه شدن شهادت به آن اسم در آیه‌ <span class="aya" rel="5_106" data-words="46-50">و لا نکتم شهادة الله</span><span class="footnote" rel="4" title="سوره مائده آیه ۱۰۶">*</span> برای اشاره به این است که طرف معامله خدای تعالی است.</span> </p> <p>در این آیه بعد از بیان وظایف مذکور آن را با جمله‌ <span class="aya" rel="6_152" data-words="37-41">ذلکم وصاکم به لعلکم تذکرون</span>         <code class="page" rel="7,520"/>تاکید می‌کند. </p> <p><code class="aya" rel="6_153"/> <span class="aya" rel="6_153" data-words="1-14">و أن هذا صراطی مستقیما فاتبعوه و لا تتبعوا السبل فتفرق بکم عن سبیله...</span> بعضی از قراء کلمه اول آیه را <em>أن</em> به فتح همزه و با تشدید و بدون تشدید قرائت کرده‌اند و گویا مدخول آن را عطف بر محل‌ <span class="aya" rel="6_151" data-words="8-11">ألا تشرکوا به شیئا</span> گرفته‌اند. بعضی دیگر آن را به کسر همزه قرائت کرده‌اند که بنا بر این قرائت، جمله مدخول آن جمله‌ای مستانفه خواهد بود. </p> <p>از ظاهر سیاق آیه چنین برمی‌آید که مضمون این آیه، یکی از همان وصیت‌هایی است که خداوند رسول گرامی خود را مامور به خواندن آن بر مردم فرموده، و لازمه این مطلب این است که جمله‌ <span class="aya" rel="6_153" data-words="1-6">و أن هذا صراطی مستقیما فاتبعوه</span> متعلق غرض اصلی نباشد، چون غرض اصلی متعلق به بیان کلیات دین بود که در دو آیه قبل بیان شد، پس ایراد این جمله وجهی ندارد مگر اینکه مقدمه و زمینه چینی باشد برای جمله‌ <span class="aya" rel="6_153" data-words="7-10">و لا تتبعوا السبل</span> هم چنان که همین جمله نیز توطئه و زمینه است برای جمله‌ <span class="aya" rel="6_153" data-words="11-14">فتفرق بکم عن سبیله</span>. مقصود اصلی از آیه مورد بحث این است که بفرماید: شما از راه خدا متفرق مشوید و در آن اختلاف راه میاندازید. و بنا بر این، سیاق این آیه سیاق آیه شریفه‌ <span class="aya" rel="42_13" data-words="1-28">شرع لکم من الدین ما وصی به نوحا و الذی أوحینا إلیک و ما وصینا به إبراهیم و موسی و عیسی أن أقیموا الدین و لا تتفرقوا فیه</span><span class="footnote" rel="1" title="سوره شوری آیه ۱۳">*</span> است. پس اگر بعد از گفتن اینکه این وصایا صراط مستقیم من است و اختصاص به دین معینی ندارد مجددا امر کرد به اقامه دین، در حقیقت خواست تا زمینه کلام را برای نهی از تفرقه در دین فراهم سازد. </p> <p>بنا بر این، معنای آیه چنین می‌شود: علاوه بر محرماتی که گفته شد یکی دیگر از محرمات این است که این صراط را که اختلاف و تخلف پذیر نیست واگذاشته و راههای دیگر را پیروی کنید، چون این عمل شما را از راه خدا متفرق می‌سازد و در میان شما ایجاد اختلاف می‌نماید، و سرانجام باعث می‌شود که از صراط مستقیم خدا یکسره بیرون شوید. </p> <p>مقتضای ظاهر سیاق این است که مقصود از: <em>صراطی-راه من</em> صراط رسول خدا و دین او باشد چون آن جناب است که مامور شده این تکالیف را به مردم برساند هم چنان که فرمود:  <span class="aya" rel="6_151" data-words="1-3">قل تعالوا أتل</span> -بگو بیایید تا برای شما بخوانم پس گوینده و بیان کننده تکالیف مذکور رسول خدا (ص) است، و خدای تعالی در این سیاق مقام غیبت را دارا است، هم چنان که فرموده: <span class="aya" rel="6_153" data-words="11-17">فتفرق بکم عن سبیله ذلکم وصاکم به</span> -که بیم آن می‌رود شما را از   <code class="page" rel="7,521"/> راه او متفرق سازد او شما را به آن سفارش کرده . و اگر کسی شبهه کند که صراط از آن خدا است نه از پیغمبر او و یا شخصی دیگر، جوابش این است که هیچ مانعی ندارد صراطی را که از آن خدا است به پیغمبر او هم نسبت دهیم، هم چنان که در آیه شریفه‌ <span class="aya" rel="1_6-7" data-words="1-7">اهدنا الصراط المستقیم، صراط الذین أنعمت علیهم</span><span class="footnote" rel="1" title="سوره حمد آیه ۷">*</span> صراط به جمعی از بندگان که خداوند به ایشان انعام فرموده از قبیل انبیا، صدیقین، شهدا و صالحین نسبت داده شده است. </p> <p><span class="phrase">البته سایر مفسرین همگی مثل اینکه مسلم دانسته‌اند که ضمیر تکلم در <em rel="fa_6_153_4-4" data-sentence="65:25">صراطی</em>  راجع به خدای سبحان است.</span> <span class="phrase">بنا به گفته ایشان در آیه شریفه یک نوع التفات به کار رفته، البته این التفات در <em rel="fa_6_153_4-4" data-sentence="78:321">صراطی</em> نیست، بلکه در <em rel="fa_6_153_13-14" data-sentence="149:289">عن سبیله</em> است، چون بنا به گفته ایشان معنای آیه این است که: بیایید تا من بر شما بخوانم آن وصیت‌ها و سفارشاتی را که پروردگار شما به شما کرده، و آن این است که به شما وصیت کرده: بدرستی که این وصایا صراط مستقیم من است پس آن را پیروی کنید، و راه‌های دیگر را پیش نگیرید که شما را از راه من متفرق می‌سازد .</span> و اگر در کلمه‌ <span class="aya" rel="6_153" data-words="13-14">عن سبیله</span> التفات به کار نرفته بود جا داشت بفرماید: عن سبیلی -از راه من پس این التفات در <span class="aya" rel="6_153" data-words="13-14">عن سبیله</span> -از راه او به کار رفته است. </p> <p>به هر حال خدای تعالی در این آیات کلیات دین را صراط مستقیم خود و صراطی خوانده که نه در هدایت پیروان و رسانیدن ایشان به هدف، تخلف پذیر است و نه در اجزای آن، و نه در میان پیروان آن مادامی که پیروند اختلاف هست، سپس پیروان را از پیروی سایر راهها نهی کرده، چون پیروی از آن راهها باعث تفرقه و اختلاف است، برای اینکه راههای دیگر راههای هواهای شیطانی است که در تحت یک ضابطه کلی قرار ندارد، به خلاف راه خدا که اساسش فطرت و آفرینش است، و معلوم است که در خلقت خدا اختلاف و تغییر و تبدیل نیست، و به همین جهت در ذیل آیه حکمی را که در آیه بیان فرموده بود با جمله <span class="aya" rel="6_153" data-words="15-19">ذلکم وصاکم به لعلکم تتقون</span> تاکید نمود. </p> <p>و چنان که می‌بینید خاتمه این سه آیه مختلف است. خاتمه آیه اولی‌ <span class="aya" rel="6_151" data-words="44-48">ذلکم وصاکم به لعلکم تعقلون</span> و خاتمه آیه دوم‌ <span class="aya" rel="6_152" data-words="37-41">ذلکم وصاکم به لعلکم تذکرون</span> و خاتمه آیه سوم <span class="aya" rel="6_153" data-words="15-19">ذلکم وصاکم به لعلکم تتقون</span> قرار داده شده. ممکن است وجه اختلاف این باشد که اموری که در این آیات مورد نهی قرار گرفته مانند سایر احکام الهی اموری است که فطرت خود بشر نیز به حرمت آنها حکم می‌کند. </p> <h3> <span class="title" rel="6_151 6_152 6_153">وجه اختلاف تعابیر در آخر سه آیه شریفه: <span class="aya" rel="6_151" data-words="47-48">لعلکم تعقلون</span>، <span class="aya" rel="6_152" data-words="40-41">لعلکم تذکرون</span>، <span class="aya" rel="6_153" data-words="18-19">لعلکم تتقون</span> </span> </h3> <p> البته همه این امور فطری بودنشان در وضوح یکسان نیست، بعضی از آنها فطری بودنش بسیار روشن است، مانند حرمت شرک به خدای بزرگ و عقوق والدین و کشتن فرزندان از ترس فقر و ارتکاب کارهای شنیع و قتل نفس بدون حق که در آیه اول نام برده شده، چون این چند عمل از اموری است که فطرت بشر در بدو نظر حکم به حرمت آن می‌کند و هیچ انسانی که فطرت و عقلش سالم باشد حاضر به ارتکاب آنها نیست مگر اینکه عقل را که عامل تمیز انسان و سایر حیوانات است با پیروی اهواء و عواطف غلط در پس پرده ظلمت قرار داده باشد، و گر نه، تنها داشتن عقل و دور بودن از هواهای شیطانی کافی است که هر انسانی به حرمت و شومی اینگونه امور واقف گردد، و به همین جهت خاتمه آیه اولی‌ <span class="aya" rel="6_151" data-words="47-48">لعلکم تعقلون</span> قرار داده شده است. </p> <p>و بعضی دیگر فطری بودنش به این روشنی نیست، مانند اجتناب از مال یتیم و ایفای کیل و وزن و رعایت عدالت در گفتار و وفای به عهد خدا، چون اینگونه امور که در آیه دوم نام برده شده‌اند مانند آنهایی که در آیه اولی ذکر شده روشن نیست بلکه انسان در درک آنها علاوه بر عقل فطری به تذکر نیازمند است و آن همانا مراجعه به مصالح و مفاسد عمومی است که در نزد عقل فطری روشن می‌باشند. اگر امور نامبرده از نظر مصالح و مفاسد مورد دقت قرار گیرد پی بردن به مفاسد بنیان کن آنها برای عقل بسیار آسان است، و عقل حکم قطعی می‌کند به اینکه جامعه‌ای که در آن به صغیر و ضعیف رحم نشود، و در کیل و وزن خیانت شود، و در حکم و قضاوت رعایت عدالت نگردد، و به کلمه حقی در میان آن جامعه گوش ندهند چنین جامعه‌ای قابل دوام نبوده، و هیچ خیری در آن نخواهد بود، جمله‌ <span class="aya" rel="6_152" data-words="37-41">ذلکم وصاکم به لعلکم تذکرون</span> اشاره به همین است که با تذکر می‌توان به حرمت و شناعت اینگونه امور پی برد. </p> <p>و اما آیه سوم-غرضی که این آیه در مقام ایفای آن است نهی از تفرق و اختلاف در دین و پیروی راه‌های غیر خدایی است، و اینکه پیش گرفتن این راهها با راه خدا سازگاری ندارد و راه خدا و تقوای دینی جز به اجتناب از اینگونه راهها پیموده نمی‌شود. </p> <p>توضیح اینکه، پیمودن راه خدا و تقوای دینی وقتی حاصل می‌شود که در درجه اول محرمات الهی شناخته شود و در درجه دوم به کمک تعقل و تذکر از آن محرمات اجتناب به عمل آید، و به عبارت دیگر انسان به فطرت انسانیت که بنای دین خدا بر اساس آن نهاده شده ملتزم شود و از آن تخطی نکند، هم چنان که فرمود: <span class="aya" rel="91_7-8" data-words="1-9">و نفس و ما سواها، فألهمها فجورها و تقواها</span><span class="footnote" rel="1" title="سوگند به جان و به آنکه جان را بپرداخته و بدکاری و پرهیزکار بودنش را به او الهام کرده سوره شمس آیه ۸">*</span> و نیز پرهیزکاران را به کمک در پرهیزکاری‌شان و روشن ساختن راهشان بطوری که   <code class="page" rel="7,523"/> حق را از باطل به خوبی تشخیص دهند وعده داده و فرموده: <span class="aya" rel="65_2" data-words="28-34">و من یتق الله یجعل له مخرجا</span><span class="footnote" rel="1" title="و هر کس تقوا پیشه سازد خداوند برای او راه نجاتی قرار می‌دهد سوره طلاق آیه ۲">*</span> و نیز فرموده: <span class="aya" rel="8_29" data-words="5-10">إن تتقوا الله یجعل لکم فرقانا</span><span class="footnote" rel="2" title="اگر تقوا پیشه سازید خداوند برای شما فرقان (قوه تشخیص حق از باطل) قرار می‌دهد سوره انفال آیه ۲۹">*</span>. </p> <p>پس انسان تا وقتی در راه تقوا می‌تواند باشد که طریق تعقل و تذکر را از دست ندهد، و از فطرت انسانیت منحرف نگردد، که اگر منحرف شد و راه اهواء و غرور به زندگی دنیا را پیش گرفت‌این هوا و هوسها او را به بی بند و باری کشانیده و به مخالفت با عقل سلیم و ترک تقوای دینی و بی مبالاتی و تهور نسبت به عواقب شوم آن وادار می‌کند، و کار او را به جایی می‌کشاند که مانند مردم مست نمی‌فهمد چه می‌کند و با او چه می‌کنند. </p> <p>و همانطوری که قبلا هم اشاره نمودیم، این اهواء شیطانی مختلفند و در تحت یک ضابطه کلی و یک نظامی که حاکم بر آن بوده و اهل آن را در آن مجتمع و یک کلام سازد، قرار ندارند. و لذا دو نفر هواپرست را نخواهید یافت که در یک مسیر با هم همراه شوند و اگر هم بشوند قطعا این همراهی را تا به آخر نمی‌رسانند، و لذا می‌بینیم خدای تعالی هم در کلام خود راه غیر از راه خود را یکی ندانسته، بلکه آن را متعدد شمرده: یک جا فرموده: <span class="aya" rel="7_142" data-words="24-28">و لا تتبع سبیل المفسدین</span><span class="footnote" rel="3" title="سوره اعراف آیه ۱۴۲">*</span> و در جای دیگر فرموده: <span class="aya" rel="6_55" data-words="5-8">و لتستبین سبیل المجرمین</span><span class="footnote" rel="4" title="تا راه بدکاران روشن گردد سوره انعام آیه ۵۵">*</span> و نیز یک جا فرموده: <span class="aya" rel="10_89" data-words="6-12">و لا تتبعان سبیل الذین لا یعلمون</span><span class="footnote" rel="5" title="و پیش نگیرید راه کسانی را که جاهلند سوره یونس آیه ۸۹">*</span> و در باره مشرکین فرموده: <span class="aya" rel="53_23" data-words="15-28">إن یتبعون إلا الظن و ما تهوی الأنفس و لقد جاءهم من ربهم الهدی</span><span class="footnote" rel="6" title="پیروی نمی‌کنند مگر پندار را و آنچه را که دلها هوس می‌کند، در صورتی که از ناحیه پروردگار شان به سویشان دین و هدایت آمده است سوره نجم آیه ۲۳">*</span> و این اختلاف تعبیر در آیات راجع به هدایت و ضلالت اگر دقیقا مورد بررسی قرار گیرد بسیار به چشم می‌خورد. </p> <h3> <span class="title" rel="6_153 6_151 6_152 6_154 6_155 6_156 6_157">تقوای دینی با تفرقه و اختلاف نمی‌سازد، ولی راههای غیر راه خدا مختلف و متعددند و پیروانشان متشتت می‌باشند</span> </h3> <p> خلاصه، تقوای دینی چیزی است که هیچ وقت با تفرقه و اختلاف نمی‌سازد، و معقول نیست کسی دارای تقوای دینی باشد و در عین حال به هر سازی برقصد و هر راهی را پیش بگیرد، چون معنای تقوای دینی التزام به صراط مستقیمی است که اختلاف و تخلف در آن راه ندارد و لذا می‌بینیم خدای تعالی بدنبال جمله‌ <span class="aya" rel="6_153" data-words="7-14">و لا تتبعوا السبل فتفرق بکم عن سبیله</span>             <code class="page" rel="7,524"/> فرموده است: <span class="aya" rel="6_153" data-words="15-19">ذلکم وصاکم به لعلکم تتقون</span>. </p> <h3> <span class="title" rel="6_152 6_151 6_153 6_154 6_155 6_156 6_157">توجیه ناصحیح صاحب تفسیر روح المعانی در مورد اختلاف تعابیر در آخر سه آیه شریفه</span> </h3> <p> صاحب تفسیر روح المعانی گفته است: اگر می‌بینید که در آخر آیه اول فرموده: <span class="aya" rel="6_151" data-words="47-48">لعلکم تعقلون</span> و در آخر آیه دوم فرموده: <span class="aya" rel="6_152" data-words="40-41">لعلکم تذکرون</span> برای این است که مشرکین که روی سخن در آیه اول با ایشان است شرک و فرزندکشی و زنا و قتل نفس را یک عمل پیش پا افتاده می‌دانستند، و عقل ایشان حکم به قبح اینگونه امور نمی‌کرد. بنا بر این، نتیجه نهی خداوند از اینگونه امور تعقل آنان و پی بردن به زشتی آن امور است، به خلاف حفظ اموال یتامی و ایفای کیل و وزن و عدالت در گفتار و وفای به عهد که در آیه دوم ذکر شده، چون مشرکین اینکارها را می‌کرده‌اند و افتخار به آن هم داشتند، خدای تعالی از آنها نهی فرمود تا شاید متوجه شوند که دچار فراموشی شده‌اند. آن گاه گفته است: قطب رازی هم همین توجیه را کرده است<span class="footnote" rel="1" title="تفسیر روح المعانی ج ۸ ص ۵۶">*</span>. </p> <p>خواننده محترم به خوبی می‌داند که هیچ تاریخی عرب جاهلیت را به حفظ اموال ایتام و ایفای کیل و عدالت در گفتار توصیف نکرده، و خلاصه این قوم هیچ وقت دارای این اوصاف نبوده‌اند تا بگوییم در زمان نزول این آیه این اوصاف را از یاد برده و آیه شریفه در مقام این است که آن را به یادشان بیاورد. <span class="phrase">علاوه، این توجیه وقتی صحیح است که <em rel="fa_6_152_41-41" data-sentence="34:232">تذکر</em> در آیه به معنای  <em rel="fa_6_152_41-41" data-sentence="109:202">ذکر</em> باشد و حال آنکه لفظ مزبور در عرف قرآن<span class="footnote" rel="2" title="&lt;em&gt;تذکر&lt;/em&gt; در عرف قرآن کریم به معنای مراجعه به دلیل شی‌ء است و ذکر به معنای یادآوری">*</span> به این معنا نیست.</span> </p> <p>مفسر مذکور سپس اضافه کرده است، که: امام فخر رازی در تفسیر خود در توجیه این تعبیرات چندگانه در آخر این آیات چنین گفته است: تکالیف پنجگانه‌ای که در آیه اول نام برده شده از آنجایی که خوب روشن است تنها احتیاج به تعقل دارد، و لذا این آیه به جمله <span class="aya" rel="6_151" data-words="47-48">لعلکم تعقلون</span> ختم شده، بخلاف تکلیف‌های چهارگانه‌ای که در آیه دوم نام برده شده، که چون اموری خفی و مسائلی غامض بوده و اینگونه مسائل محتاج به اجتهاد و فکر بسیار است تا انسان بتواند حد اعتدال آن را پیدا کند لذا آیه شریفه با جمله: <span class="aya" rel="6_152" data-words="40-41">لعلکم تذکرون</span> ختم شده است<span class="footnote" rel="3" title="تفسیر روح المعانی ج ۸ ص ۵۶">*</span>. </p> <p>این توجیه نزدیک است به آن توجیهی که ما در این باره کردیم، و تنها خرده‌ای که می‌توانیم از آن بگیریم این است که امور نامبرده در این آیه به آن خفا و غموضی که او گفته نیست، بلکه فکر انسان با مختصر دقتی به آن پی می‌برد، و شاید همین جهت باعث شده که       <code class="page" rel="7,525"/> فخر رازی تذکر را به پی بردن به حد اعتدال این امور ارجاع دهد نه به اصل آنها، و از این جهت معنای آیه را تباه کرده، برای اینکه ظاهر سیاق آیه این است که امیدواری به تذکر مشرکین تنها نسبت به حرمت اصل این امور است، نه پی بردن به حد اعتدال آنها. و از این امور آن امری که به حسب طبع احتیاج دارد که آدمی به حد اعتدال آن واقف شود مساله اجتناب از مال یتیم و ایفای کیل و وزن است که آن هم خود آیه وجوب رعایت این مقدار از دقت و مته به خشخاش گذاردن را با جمله‌ <span class="aya" rel="2_286" data-words="1-6">لا یکلف الله نفسا إلا وسعها</span> برداشته است-دقت کنید-. </p> <p>مفسر مزبور در ذیل آیه سوم از ابو حیان نقل کرده که گفته است: از آنجایی که صراط مستقیم جامع همه تکالیف دینی است، و خداوند هم در این آیه امر به پیروی آن و اجتناب از سایر صراطها و طریقه‌ها کرده از این رو آیه را با جمله‌ <span class="aya" rel="6_153" data-words="18-19">لعلکم تتقون</span> ختم نموده، چون معنای تقوا پرهیز و ترسیدن از آتش دوزخ است، و معلوم است کسی که صراط مستقیم او را پیروی و دنبال می‌کند برای همیشه نجات پیدا می‌کند، و به سعادت جاوید نایل می‌گردد<span class="footnote" rel="1" title="تفسیر روح المعانی ج ۸ ص ۵۷">*</span>. </p> <p>و این توجیه وقتی صحیح است که امر به اتباع و پیروی از صراط مستقیم بخاطر این باشد که این پیروی مقصود اصلی خدا است، و حال آنکه در سابق هم گفتیم که از سیاق آیه بر می‌آید که امر به اتباع از صراط مستقیم مقدمه و زمینه چینی است برای نهی از پیروی و اتباع صراطهای دیگر، و خلاصه، مقدمه است برای جمله‌ <span class="aya" rel="6_153" data-words="7-14">و لا تتبعوا السبل فتفرق بکم عن سبیله</span>. </p> <p><code class="aya" rel="6_154"/> <span class="aya" rel="6_154" data-words="1-8">ثم آتینا موسی الکتاب تماما علی الذی أحسن...</span> چون کلیات شرایع که خدای تعالی در آیات گذشته بیان و وصیت فرمود تکالیف مشروعه‌ای بودند که در ادیان همه انبیا عمومیت داشت و هم کلی و مجمل بودند بدین سبب زمینه فراهم شد که بیان کند که پس از آنکه احکام مذکور را بطور اجمال برای همه انبیا تشریع فرموده، بحسب اقتضای مصلحت برای موسی (ع) در کتابی که به وی نازل کرده تفصیل داده و پس از آن برای رسول خدا محمد (ص) در کتاب مبارکی که نازل فرموده مفصلا بیان نموده. این است که به دنبال آیات سابق فرمود: <span class="aya" rel="6_154" data-words="1-8">ثم آتینا موسی الکتاب تماما علی الذی أحسن...</span>. </p> <p>بنا بر این، معنای آیه مورد بحث این است که: ما پس از آنکه آن کلیات و مجملات را تشریع نمودیم به موسی (ع) کتابی فرستادیم تا نواقص آن کسانی را که آن شرایع   <code class="page" rel="7,526"/> اجمالی را به خوبی عمل کرده و به کار بستند تکمیل کنیم، و فروع آن شرایع را که مورد احتیاج بنی اسرائیل بود تفصیل و توضیح دهیم، و این هدایت و رحمتی بود از ما، شاید ایشان به معاد و لقای پروردگارشان ایمان بیاورند. این است آنچه از سیاق خود آیه و اتصالش به سیاق آیات سه‌گانه گذشته استفاده می‌شود. </p> <p>پس در حقیقت جمله‌ <span class="aya" rel="6_154" data-words="1-4">ثم آتینا موسی الکتاب</span> برگشت به سیاق آیات قبل از آیه <span class="aya" rel="6_151" data-words="1-7">قل تعالوا أتل ما حرم ربکم علیکم</span> است که در آنها روی سخن با پیغمبر اکرم  (ص) بود، و خطاب در آنها به صیغه متکلم مع الغیر (ما فلان و فلان کردیم) بود و با لفظ <em>ثم</em> که به تاخیر دلالت می‌کند به این معنی اشاره شده که این کتاب برای این نازل شده که تمام کننده و تفصیل دهنده آن شرایع عمومی اجمالی باشد. </p> <h3> <span class="title" rel="6_154">وجوهی که در باره ارتباط آیه شریفه: <span class="aya" rel="6_154" data-words="1-4">ثم آتینا موسی الکتاب...</span> با آیات دیگر ذکر شده است</span> </h3> <p> مفسرین دیگر آیه مورد بحث را به وجوه عجیب و غریبی توجیه نموده‌اند از آن جمله گفته‌اند: در این آیه چیزی حذف و در تقدیر گرفته شده و آن جمله <em>بگو ای محمد</em> است و تقدیر آیه: ثم قل یا محمد اتینا موسی الکتاب است. </p> <p>و یا گفته‌اند: تقدیر آیه: ثم اخبرکم ان موسی اعطی الکتاب-سپس به شما خبر می‌دهم که به موسی کتاب داده شد است. </p> <p>و نیز از آن جمله گفته‌اند: تقدیر آیه: ثم أتل علیکم آتینا موسی الکتاب-سپس برایتان بخوانم که به موسی کتاب دادیم است. </p> <p>بعضی دیگر گفته‌اند: این آیه متصل است به آیه‌ <span class="aya" rel="6_84" data-words="1-6">و وهبنا له إسحاق و یعقوب</span> و نظم و ترتیب کلام: <span class="aya" rel="6_84" data-words="1-6">و وهبنا له إسحاق و یعقوب</span> <span class="aya" rel="6_154" data-words="1-4">ثم آتینا موسی الکتاب</span> است. </p> <p>چیزی که این مفسرین را وادار به این توجیهات عجیب و غریب کرده این است که فکر کرده‌اند تورات قبل از قرآن نازل شده، پس چگونه در این آیه لفظ <em>ثم</em> که مفید بعدیت و تاخر است در باره تورات استعمال شده؟ لازمه این لفظ این است که تورات بعد از قرآن نازل شده باشد، و حال آنکه در همین آیات یعنی در آیه‌ <span class="aya" rel="6_151" data-words="1-7">قل تعالوا أتل ما حرم ربکم علیکم</span> تقدم نزول تورات خاطرنشان شده است؟ جواب این شبهه همان بیانی است که ما در ذیل آیه مورد بحث گذراندیم. </p> <p>جمله‌ <span class="aya" rel="6_154" data-words="5-8">تماما علی الذی أحسن</span> این معنا را بیان می‌کند که غرض از انزال تورات تتمیم نواقص کسانی است از بنی اسرائیل که شرایع کلی و احکام اجمالی سابق الذکر را به خوبی عمل کرده و به کار بستند، هم چنان که در داستان موسی بعد از نازل شدن تورات نیز به مساله نیکو بکار بستن احکام تورات امر نموده و فرموده: <span class="aya" rel="7_145" data-words="1-20">و کتبنا له فی الألواح من کل شیء موعظة و تفصیلا لکل شیء فخذها بقوة و أمر قومک یأخذوا بأحسنها</span><span class="footnote" rel="1" title="و برای وی در آن لوح‌ها از هر گونه اندرز و شرح همه چیز ثبت کرده بودیم، آن را محکم بگیر و به قوم خود فرمان بده تا نیکوترش را بگیرند سوره اعراف آیه ۱۴۵">*</span> و نیز در جای دیگر این داستان فرموده: <span class="aya" rel="2_58" data-words="12-24">و ادخلوا الباب سجدا و قولوا حطة نغفر لکم خطایاکم و سنزید المحسنین</span><span class="footnote" rel="2" title="و از آن در، سجده‌کنان درآیید و بگویید: گناهان ما را فرو ریز تا گناهانتان را بیامرزیم و به زودی نیکوکاران را فزونی دهیم سوره بقره آیه ۵۸">*</span> از این رو، و به شهادت این دو آیه موصولی که‌ <span class="aya" rel="6_154" data-words="7-8">الذی أحسن</span> در آیه مورد بحث است، اشاره به شخص معینی نیست، بلکه مفید جنس است. و معنایش این است:  نزول تورات برای تکمیل نواقص هر کسی است که... . </p> <h3> <span class="title" rel="6_154">اقوالی که در معنای جمله: <span class="aya" rel="6_154" data-words="5-8">تماما علی الذی أحسن</span> گفته شده است</span> </h3> <p> مفسرین دیگر هر یک برای جمله معنایی ذکر کرده‌اند، یکی گفته: نزول این کتاب برای این بود که نیکوکاری موسی را با نبوت و کرامت تتمیم کنیم. یکی دیگر گفته: معنایش این است که فرستادن این کتاب برای این بود که هر کس به آن کتاب به نیکویی ایمان بیاورد ما نعمت خود را بر او تکمیل کنیم. و یکی دیگر گفته: معنایش این است که نعمت خود را بر پیغمبرانی که نیکوکارند تمام کنیم. یکی دیگر گفته: معنایش این است که فرستادن این کتاب به این منظور بود که ما کرامت و پاداش نیک خود را در بهشت بر کسانی که در دنیا احسان نمودند تکمیل نماییم. و آن دیگر گفته است: معنایش این است که احسان خود را به موسی (ع) که‌با نبوت و غیر آن کرده بودیم با کتاب تتمیم کنیم. و بعضی گفته‌اند: این جمله متصل و مربوط است به داستان ابراهیم (ع) و معنایش این است که فرو فرستادن این کتاب برای اتمام نعمت بر ابراهیم (ع) بود، و ضعف این وجوه بر همه روشن است و احتیاج به توضیح ندارد. </p> <p> <span class="aya" rel="6_154" data-words="9-12">و تفصیلا لکل شیء</span> یعنی این کتاب را فرستادیم تا در آن تفصیل جمیع احتیاجات بنی اسرائیل و هر چیزی را که غیر بنی اسرائیل از آن منتفع می‌شوند در دسترسشان قرار داده باشیم، و هدایت و رحمتی بوده باشد که به آن متنعم و منتفع شوند، و از اینکه فرموده: <span class="aya" rel="6_154" data-words="17-20">لعلهم بلقاء ربهم یؤمنون</span> می‌توان استفاده کرد که بنی اسرائیل از ایمان به مساله معاد استنکاف داشته‌اند، مؤیدش هم این است که در تورات فعلی که قرآن مجید آن را دست خورده و تحریف شده خوانده است در هیچ جای آن صحبتی از قیامت به میان نیامده، بعضی از مورخین نیز نوشته‌اند که حزب بنی اسرائیل معتقد به معاد نبودند. </p> <p>     <code class="page" rel="7,528"/><code class="aya" rel="6_155"/> <span class="aya" rel="6_155" data-words="1-5">و هذا کتاب أنزلناه مبارک...</span> یعنی و این کتاب کتابی است مبارک که در خصایص مذکور در سابق با کتاب موسی (ع) اشتراک دارد پس آن را نیز باید پیروی کنید. </p> <p><code class="aya" rel="6_156"/> <span class="aya" rel="6_156" data-words="1-9">أن تقولوا إنما أنزل الکتاب علی طائفتین من قبلنا...</span> <span class="phrase">معنای‌ <span class="aya" rel="6_156" data-words="1-2">أن تقولوا</span> کراهة ان تقولوا-تا نگویید است، و این نحو تعبیر در کلام عرب بسیار است، و جمله مذکور متعلق است به کلمه <em rel="fa_6_155_4-4" data-sentence="172:19">انزلناه</em> که در آیه قبل بود.</span> </p> <p>و مقصود از دو طایفه قبل از ما یهود و نصارا است که انجیل و تورات برایشان نازل شد، زیرا کتب دیگری که به انبیا قبل از موسی و عیسی (ع) نازل شد مانند کتاب نوح و کتاب ابراهیم (ع) مانند این دو کتاب مشتمل بر جزئیات و تفصیل شرایع نبوده، و تنها متعرض اصول و کلیات شرایع بوده است، و اما کتب دیگری که به سایر انبیا نسبت داده شده از قبیل زبور داوود و امثال آن اصلا متعرض شرایع نبوده، معاصرین رسول خدا  (ص) از آن اطلاعی نداشته‌اند. </p> <p>به هر حال معنای آیه مورد بحث این است که: ما قرآن را نازل کردیم تا نگویند کتاب آسمانی که متعرض جزئیات شرایع الهی باشد همان دو کتاب انجیل و تورات بود که به دو طایفه قبل از ما یعنی یهود و نصارا نازل شد، و ما از تلاوت و آموختن آن غفلت ورزیدیم و با غفلت هم حرجی بر ما نیست. </p> <p><code class="aya" rel="6_157"/> <span class="aya" rel="6_157" data-words="1-10">أو تقولوا لو أنا أنزل علینا الکتاب لکنا أهدی منهم...</span> یعنی: و تا نگویید اگر به ما هم کتابی نازل می‌شد ما از ایشان (یهود و نصارا) بهتر و زودتر هدایت می‌یافتیم. </p> <p> <span class="aya" rel="6_157" data-words="11-15">فقد جاءکم بینة من ربکم</span> این جمله تفریع بر جمله <em>ان تقولوا</em> و جمله <em>او تقولوا</em> هر دو است، و اگر در آن، کتاب را بینه خوانده برای این است که دلالت کند بر اینکه حجیت کتاب و دلالتش روشن و واضح است، و دیگر برای کسی عذری و بهانه‌ای باقی نمانده. و <span class="phrase">کلمه <em>یصدفون</em> از ماده <em rel="fa_6_157_27-27" data-sentence="29:57">صدف</em> است که معنای‌اعراض را می‌دهد، و معنای بقیه آیه روشن است.</span> </p> <h3>بحث روایتی‌ <span class="title" rel="6_151 6_153"> (چند روایت در ذیل آیه: <span class="aya" rel="6_151" data-words="1-3">قل تعالوا أتل...</span> و در باره صراط مستقیم) </span> </h3> <p> در تفسیر عیاشی از ابی بصیر نقل شده که گفت: من در خدمت امام ابی جعفر<code class="page" rel="7,529"/> (ع) نشسته بودم، و آن جناب بر بساط خود به متکایی تکیه داشت، در این بین شروع کرد به تلاوت آیات محکمه‌ای از سوره انعام که دستخوش نسخ نشده است و وقتی به آیه‌ <span class="aya" rel="6_151" data-words="1-11">قل تعالوا أتل ما حرم ربکم علیکم ألا تشرکوا به شیئا</span> رسید، فرمود: این آیات را هفتاد هزار ملک مشایعت نمود<span class="footnote" rel="1" title="تفسیر عیاشی جزء اول ص ۳۸۳ ح ۱۲۳">*</span>. </p> <p>و در الدر المنثور است که عبد بن حمید، ابن ابی حاتم، ابو الشیخ، ابن مردویه و حاکم -وی روایت را صحیح دانسته-از عبادة بن صامت روایت کرده‌اند که گفت: رسول خدا  (ص) فرمود: کدامیک از شما حاضر است بر این سه آیه یعنی آیه‌ <span class="aya" rel="6_151" data-words="1-7">قل تعالوا أتل ما حرم ربکم علیکم</span> و دو آیه بعد از آن با من بیعت کند؟ آن گاه فرمود: پس هر که به این سه آیه وفا کند پاداشش با خدا است، و هر که چیزی از آن را ناقص بگذارد و خداوند در دنیا عذابش کند عقوبتش همان بوده است، و اگر عقوبتش را به آخرت بیندازد، در آخرت اگر خواست او را مؤاخذه می‌کند، و اگر نه او را عفو می‌فرماید<span class="footnote" rel="2" title="تفسیر الدر المنثور جزء سوم ص ۵۴">*</span>. </p> <p>مؤلف: این روایت بی اشکال نیست، برای اینکه از جمله احکامی که در این سه آیه ذکر شده مساله حرمت شرک به خدا است که عقوبت دنیوی از آن کفایت نمی‌کند و مرتکب آن در آخرت مشمول مغفرت هم نمی‌شود، هم چنان که قرآن کریم صراحتا فرموده: <span class="aya" rel="4_48" data-words="1-7">إن الله لا یغفر أن یشرک به</span><span class="footnote" rel="3" title="خداوند نمی‌آمرزد کسی را که به وی شرک بورزد سوره نساء آیه ۴۸">*</span> و نیز فرموده: <span class="aya" rel="2_161-162" data-words="1-27">إن الذین کفروا و ماتوا و هم کفار أولئک علیهم لعنة الله و الملائکة و الناس أجمعین، خالدین فیها لا یخفف عنهم العذاب و لا هم ینظرون</span><span class="footnote" rel="4" title="کسانی که کافر شدند و کافر مردند لعنت خدا و فرشتگان و مردم یکسره بر آنها است، جاودانه در لعنتند، عذاب‌شان سبک نشود و مهلت نیابند سوره بقره آیه ۱۶۱-۱۶۲">*</span>. </p> <p>علاوه بر اینکه این روایت ظهور دارد در اینکه احکام نامبرده اختصاص دارد به این شریعت مانند روایت دیگری که از پاره‌ای از صحابه و تابعین نقل شد، و سیوطی یکی از آنها را در الدر المنثور از جمعی از ابن مسعود نقل کرده که گفت: هر که دوست دارد وصیت رسول خدا  (ص) را که به خاتم آن جناب مهر شده نگاه کند باید آیات: <span class="aya" rel="6_151" data-words="1-7">قل تعالوا أتل ما حرم ربکم علیکم</span>... <span class="aya" rel="6_153" data-words="18-19">لعلکم تتقون</span> را بخواند. و نظیر آن از منذر ثوری از ربیع بن خیثم         <code class="page" rel="7,530"/> روایت شده (و حال آنکه همانطور که در سابق گذشت احکام نامبرده در این آیات اختصاص به این شریعت ندارد). </p> <p>و در تفسیر عیاشی از عمرو بن ابی المقدام از پدرش از علی بن حسین (ع) نقل شده که در معنای‌ <span class="aya" rel="6_151" data-words="25-34">و لا تقربوا الفواحش ما ظهر منها و ما بطن</span> فرمود: <em>فواحش ظاهری</em> مانند ازدواج با زن پدر و <em>فواحش باطنی</em> مانند زنا<span class="footnote" rel="1" title="تفسیر عیاشی جزء اول ص ۳۸۳ ح ۱۲۴">*</span>. </p> <p>مؤلف: این روایت از باب تطبیق کلی بر مصداق است. </p> <p>و در الدر المنثور است که احمد، عبد بن حمید، نسایی، بزاز، ابن منذر، ابن ابی حاتم، ابو الشیخ، ابن مردویه و حاکم از ابن مسعود روایت کرده‌اند که گفت: رسول خدا  (ص) با دست خود خط مستقیمی کشید و فرمود: راه خدا اینطور مستقیم است، و سپس خطوط کج و معوجی در طرف چپ و راست آن کشید و فرمود: این راه‌های غیر خدا است، و هیچ یک از این راهها نیست مگر اینکه شیطانی بر سر آن قرار گرفته و مردم را به سوی آن دعوت می‌کند، سپس آیه: <span class="aya" rel="6_153" data-words="1-14">و أن هذا صراطی مستقیما فاتبعوه و لا تتبعوا السبل فتفرق بکم عن سبیله</span> را تلاوت فرمود<span class="footnote" rel="2" title="تفسیر الدر المنثور جزء سوم ص ۵۵-۵۶">*</span>. </p> <p>و نیز در آن کتاب است که احمد، ابن ماجه، ابن ابی حاتم و ابن مردویه از جابر بن عبد اللَّه روایت کرده‌اند که گفت: وقتی در نزد رسول خدا (ص) نشسته بودیم، رسول خدا (ص) خطی در پیش روی خود کشید و فرمود: این راه خدا است، و دو خط در طرف چپ و راست آن کشید و فرمود: اینها راه شیطان است، آن گاه دست خود را بر روی خط وسط نهاد و آیه‌ <span class="aya" rel="6_153" data-words="1-6">و أن هذا صراطی مستقیما فاتبعوه...</span> را تلاوت فرمود<span class="footnote" rel="3" title="تفسیر الدر المنثور جزء سوم ص ۵۶">*</span>. </p> <p>و قمی در تفسیر خود می‌گوید: حسن بن علی از پدرش حسین بن سعید از محمد بن سنان از ابی خالد قماط از ابی بصیر از امام ابی جعفر (ع) برای ما روایت کرد که آن حضرت در ذیل آیه‌ <span class="aya" rel="6_153" data-words="1-14">و أن هذا صراطی مستقیما فاتبعوه و لا تتبعوا السبل فتفرق بکم عن سبیله</span> فرمود: ماییم این راه که خدا فرموده، و هر که زیر بار آن نرود این او و این راه‌های دیگر، لیکن باید بداند که اگر راه خدا را نپیماید کافر می‌شود<span class="footnote" rel="4" title="تفسیر قمی جزء اول ص ۲۲۱">*</span>. </p> <p>         <code class="page" rel="7,531"/> مؤلف: مقصود این نیست که صراط، تنها امامانند، بلکه مقصود این است که امامان هم صراط مستقیم‌اند، هم چنان که آیه شریفه‌ <span class="aya" rel="42_23" data-words="11-19">قل لا أسئلکم علیه أجرا إلا المودة فی القربی</span><span class="footnote" rel="1" title="بگو من از شما در برابر حقی که بر شما دارم مزدی طلب نمی‌کنم مگر همین که به اهل بیت من مودت بورزید سوره شوری آیه ۲۳">*</span> به ضمیمه آیه شریفه‌ <span class="aya" rel="25_57" data-words="1-14">قل ما أسئلکم علیه من أجر إلا من شاء أن یتخذ إلی ربه سبیلا</span><span class="footnote" rel="2" title="بگو من از شما در قبال حقی که بر شما دارم مزدی طلب نمی‌کنم مگر آنکه هر که بخواهد بسوی پروردگار خویش راهی پیش گیرد سوره فرقان آیه ۵۷">*</span> این معنا را افاده نموده و از مجموع دو آیه استفاده می‌شود که ائمه هدی (ع) راه خدا و صراط مستقیم اویند. </p> <p>این معنا تنها از طرق شیعه روایت نشده، بلکه هم از طرق شیعه و هم از طرق عامه روایات بسیاری وارد شده که صراط مستقیم خدا عبارت است از امیر المؤمنین علی بن ابی طالب  (ص)، و ما در تفسیر سوره فاتحه در جلد اول این کتاب به آن روایات اشاره کردیم<span class="footnote" rel="3" title="تفسیر المیزان ج ۱ ص ۴۱">*</span>. </p> 
