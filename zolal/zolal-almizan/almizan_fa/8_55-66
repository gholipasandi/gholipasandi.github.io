<h3 class="ayas">سوره الأنفال آیه‌های ۵۵ تا ۶۶</h3><code class="section" rel="8_55-66"/><h3>ترجمه آیات</h3> <p> <span class="trans" rel="8_55">همانا بدترین جنبندگان نزد خدا کسانیند که کفر ورزیدند، پس آنان ایمان نمی‌آورند.  «۵۵» </span><span class="trans" rel="8_56">آنان که تو با ایشان پیمان بستی آن گاه ایشان در هر بار عهد خود را می‌شکنند، و ایشان نمی‌پرهیزند.  «۵۶» </span><span class="trans" rel="8_57">پس هر گاه در جنگ بر ایشان دست یافتی (چنان بر ایشان بتاز که) به وسیله آنان تار و مار شود هر که پشت سر ایشان است، بلکه متذکر شوند.  «۵۷» </span><span class="trans" rel="8_58">و اگر بیم داشتی از قومی (مبادا) خیانتی را (مرتکب شوند) پس بیفکن بسویشان (عهدشان را) بطور مساوی که خدا دوست نمی‌دارد خیانت‌کاران را.  «۵۸» </span><span class="trans" rel="8_59">و کسانی که کافر شدند به هیچ وجه نپندارند که پیشدستی (و زرنگی) کرده‌اند (نه) ایشان خدا را به عجز درنمی‌آورند.  «۵۹» </span><span class="trans" rel="8_60">و آماده کنید برای (کار زار با) ایشان هر چه را می‌توانید از نیرو و از اسبان بسته شده که بترسانید با آن دشمن خدا و دشمن خود را و دیگران را از غیر ایشان که شما آنان را نمی‌شناسید و خدا می‌شناسد، و آنچه که در راه خدا خرج کنید به شما پرداخت می‌شود و به شما ظلم نخواهد شد.  «۶۰» </span><span class="trans" rel="8_61">و اگر به صلح گرائیدند پس تو نیز به آن گرای و بر خدای توکل کن که او شنوای داناست.  «۶۱» </span><span class="trans" rel="8_62">و اگر می‌خواهند با تو نیرنگ کنند پس همانا بس است تو را خدا، او کسی است که تو را به نصرت خود و به وسیله مؤمنین تایید کرد.  «۶۲» </span><span class="trans" rel="8_63">و میان دلهایشان الفت برقرار ساخت، اگر تو آنچه در زمین است همه را خرج می‌کردی نمی‌توانستی میان دلهایشان الفت بیندازی، و لیکن خدا میانشان الفت انداخت که او مقتدری است شایسته کار.  «۶۳» </span><span class="trans" rel="8_64">هان ای پیغمبر بس است تو را خدا و کسانی که از مؤمنین پیرویت کردند.  «۶۴» </span><span class="trans" rel="8_65">هان ای پیغمبر!تحریض کن مؤمنین را بر کارزار اگر از شما بیست نفر خویشتن‌دار یافت شوند بر دویست نفر غلبه می‌یابند و اگر از شما صد نفر باشند بر هزار نفر از کسانی که کافر شدند غالب می‌شوند، به خاطر اینکه آنان مردمی هستند که نمی‌فهمند.  «۶۵» </span><span class="trans" rel="8_66">اکنون خداوند سبک کرد از شما، و دانست که در شما ضعفی است، حال اگر از شما صد نفر خویشتن‌دار یافت شوند بر دویست نفر غلبه پیدا می‌کنند، و اگر از شما هزار نفر یافت شوند بر دو هزار نفر غالب می‌آیند به اذن خدا و خدا با خویشتن‌داران است «۶۶» </span></p>                       <h3>بیان آیات</h3> <p> احکام و دستوراتی است در باره جنگ و صلح و معاهدات جنگی و نقض آن و غیره، و صدر آیه‌ها قابل انطباق بر طوایف یهودی است که در مدینه و اطراف آن می‌زیسته‌اند، چون<code class="page" rel="9,147"/> رسول خدا (ص) بعد از هجرتش به مدینه با این طوایف معاهده بست بر اینکه آنان در مقام اخلال کاری و مکرش برنیامده، و کسی را علیه او کمک نکنند، و در عوض بر دین خود باقی بوده و جانشان از ناحیه آن حضرت در امان باشد. یهودیان این پیمان را شکستند، آنهم نه یک بار و دو بار، تا آنکه خداوند دستور جنگ با آنان را داد، و کارشان به آنجا کشید که همه می‌دانیم. و به زودی در بحث روایتی این فصل پاره‌ای اخبار راجع به این موضوع خواهد آمد -ان شاء اللَّه. </p> <p>بنا بر این، از این آیات، چهار آیه اول با آیات قبل نازل نشده، و بطوری که از سیاق آن استفاده می‌شود با آنها متصل نیست، و اما هفت آیه دیگر، آنها نیز اتصالشان به چهار آیه قبل خود و به آیات قبل از آن روشن نیست. </p> <h3> <span class="title" rel="8_55 8_57 8_56 8_58 8_59 8_60 8_61 8_62 8_63 8_64 8_65 8_66">بدترین جنبندگان نزد خداوند کسانی هستند که در کفر خود استوار بوده ایمان نمی‌آورند (یهود) </span> </h3> <p> <span class="aya" rel="8_55" data-words="1-10">إن شر الدواب عند الله الذین کفروا فهم لا یؤمنون</span> سیاق این کلام در مقام بیان این است که این گروه (یهودیان) از تمامی موجودات زنده بدترند، و هیچ شک و تردیدی در آن نیست، دلیل اینکه در مقام بیان این معناست این است که مطلب را مقید به قید <span class="aya" rel="8_55" data-words="4-5">عند الله</span> کرده و برگشت این تقیید به این است که مطلب مزبور و هر چیزی که خداوند به آن حکم و قضاوت کند خطاء در آن راه ندارد، زیرا خودش می‌فرماید: <span class="aya" rel="20_52" data-words="7-12">لا یضل ربی و لا ینسی</span><span class="footnote" rel="1" title="پروردگارم نه گمراه می‌شود و نه فراموش می‌کند سوره طه آیه ۵۲">*</span>. </p> <p>و اگر کلام را به این معنا که یهود بدترین جنبندگانند افتتاح کرد برای این است که مقصود از این فصل زنهار دادن و بر حذر داشتن مسلمین از شر ایشان و دفع شر ایشان از مسلمین بوده، و ارتکاز طبیعی مردم بر این است که از شری که امید هیچ خیری در آن نیست پرهیز نمایند و به هر وسیله‌ای که صحیح و ممکن باشد آن را از خود دور کنند. و بنا بر دستوری که بعدا می‌دهد و می‌فرماید: <span class="aya" rel="8_57" data-words="1-8">فإما تثقفنهم فی الحرب فشرد بهم من خلفهم...</span> مناسب این بود که بیان خود را به این معنا که ایشان بدترین جنبندگانند افتتاح نماید. </p> <p>و اینکه بدنبال جمله‌ <span class="aya" rel="8_55" data-words="6-7">الذین کفروا</span> فرمود: <span class="aya" rel="8_55" data-words="8-10">فهم لا یؤمنون</span> و فاء تفریع بر سر آن آورد برای این است که برساند یکی از اوصاف آنان که زائیده کفرشان است این است که ایمان نمی‌آورند، و ایمان نیاوردن از کفر ناشی نمی‌شود مگر بعد از آنکه کفر در دل رسوخی کرده باشد که دیگر امید برطرف شدن آن قطع شده باشد. بنا بر این، کسی که وضعش چنین است دیگر نباید انتظار داشت که ایمان در دلش راه یابد، چون کفر و ایمان ضد یکدیگرند. </p> <p>   <code class="page" rel="9,148"/> از اینجا بدست می‌آید که منظور از <span class="aya" rel="8_55" data-words="6-7">الذین کفروا</span> الذین ثبتوا علی الکفر-آنهایی که استوار در کفرند است، و به همین جهت برگشت معنای آیه به مضمون آیه قبلی خودش است که فرمود: <span class="aya" rel="8_22-23" data-words="1-24">إن شر الدواب عند الله الصم البکم الذین لا یعقلون، و لو علم الله فیهم خیرا لأسمعهم و لو أسمعهم لتولوا و هم معرضون</span><span class="footnote" rel="1" title="سوره انفال آیه ۲۳">*</span> علاوه، بعد از آنکه هر دو آیه دلالت کردند بر اینکه شر در نزد خدا منحصرا در طایفه معینی از جنبندگان است، آیه اولی علاوه بر دلالتش بر اینکه این طایفه به هیچ وجه ایمان نمی‌آورند خود قرینه است بر اینکه منظور از آیه دومی هم که فرمود: <span class="aya" rel="8_55" data-words="6-10">الذین کفروا فهم لا یؤمنون</span> این است که این طایفه بر کفر خود ثابت قدم هستند، و به هیچ وجه از آن دست بر نمی‌دارند. </p> <p><code class="aya" rel="8_56"/> <span class="aya" rel="8_56" data-words="1-13">الذین عاهدت منهم ثم ینقضون عهدهم فی کل مرة و هم لا یتقون</span> این آیه نسبت به آیه قبلی و جمله آنهایی که کافر شدند یا بیان است و یا بدل بعض  (یهودیهایی که با رسول خدا (ص) معاهده بستند) از کل (مطلق کفار). و بنا بر بدلیت، کلمه <em>من</em> در <em>منهم</em> تبعیضیه خواهد بود و معنای آیه این می‌شود که: آن کسانی که از میان طایفه کفار با ایشان معاهده بستی . و اما احتمال اینکه کلمه <em>من</em> زائده بوده و معنای آیه این باشد: کسانی که با ایشان معاهده بستی <em>و یا به معنای</em> مع و معنایش این باشد: کسانی که تو با ایشان معاهده بستی احتمال درستی نیست. </p> <p>و منظور از اینکه فرمود: <span class="aya" rel="8_56" data-words="8-9">کل مرة</span> آن چند دفعه‌ای است که رسول خدا  (ص) با ایشان معاهده بست، یعنی: یهودیان عهد خود را می‌شکنند در هر دفعه که تو با ایشان عهد ببندی، و از خدا در شکستن عهد پروا ندارند، و یا از شما پروا نداشته و از شکستن عهد شما نمی‌ترسند، و این خود دلیل بر این است که شکستن عهد از جانب یهودیان چند دفعه تکرار شده است. </p> <p><code class="aya" rel="8_57"/> <span class="aya" rel="8_57" data-words="1-10">فإما تثقفنهم فی الحرب فشرد بهم من خلفهم لعلهم یذکرون</span> <span class="phrase">در مجمع البیان گفته: کلمه <em rel="fa_8_57_2-2" data-sentence="26:160">ثقف</em> به معنای پیروزی و دست یافتن به سرعت و کلمه  <em>تشرید</em> متفرق ساختن توأم با اضطراب است<span class="footnote" rel="2" title="مجمع البیان ج ۴ ص ۵۵۶">*</span>.</span> و <span class="phrase">اینکه فرمود: <span class="aya" rel="8_57" data-words="1-2">فإما تثقفنهم</span> اصل آن <em>ان تثقفنهم</em> بوده، و حرف <em>ما</em> که برای تاکید است بر سر <em>ان</em> شرطیه در آمده تا مصححی باشد     <code class="page" rel="9,149"/> برای اینکه نون تاکید بر فعل شرط <em rel="fa_8_57_2-2" data-sentence="269:64">تثقف</em> درآید، چون سیاق کلام برای این بوده که در ضمن شرط تاکید هم بکند.</span> </p> <p>و منظور از اینکه فرمود: <span class="aya" rel="8_57" data-words="5-8">فشرد بهم من خلفهم</span> این است که آن چنان عرصه را بر ایشان تنگ کند که نفرات پشت سر ایشان عبرت گرفته و رعب و وحشت بر دلها چیره گشته و در نتیجه متفرق شوند، و آن اتحادی که در اراده و رسیدن به هدف داشته و آن تصمیمی که بر قتال با مسلمین و ابطال کلمه حق گرفته بودند از بین برود. </p> <p>و بنا بر این، پس منظور از اینکه فرمود: <span class="aya" rel="8_57" data-words="9-10">لعلهم یذکرون</span> امید به این معنا است که نسبت به آثار سوء نقض عهد و فساد انگیزی در زمین و دشمنی با کلمه حق و عاقبت شوم آن تذکر پیدا کنند، و متوجه شوند که خداوند مردم تبهکار را بسوی هدفشان هدایت نمی‌کند، و او نقشه‌های خائنان را رهبری نمی‌نماید. </p> <p>پس آیه شریفه هم به این معنا اشاره دارد که باید با آنان قتال کرد و بعد از غلبه بر ایشان تشدید و سخت‌گیری کرد و متفرقشان ساخت. و هم به اینکه دنبال سر ایشان کسانی هستند که در نقض عهد و انتظار دچار شدن حق و اهل حق به مصائب حالشان نظیر حال ایشان است. </p> <h3> <span class="title" rel="8_58 8_57 8_55 8_56 8_59 8_60 8_61 8_62 8_63 8_64 8_65 8_66">دستور مقابله به مثل در برابر پیمان شکنان و مقاتله و نبرد با آنان</span> </h3> <p> <span class="aya" rel="8_58" data-words="1-15">و إما تخافن من قوم خیانة فانبذ إلیهم علی سواء إن الله لا یحب الخائنین</span>  <span class="phrase"><em rel="fa_8_58_6-6" data-sentence="0:91">خیانت</em> بطوری که مجمع البیان گفته-به معنای شکستن عهد در چیزیست که آدمی را در آن امین دانسته باشند.</span> و لیکن این معنا تنها معنای خیانت در عهد و پیمان است، و اما خیانت به معنای عام عبارتست از نقض هر حقی که قرارداد شده باشد چه در عهد و چه در امانت. و <span class="phrase">کلمه <em rel="fa_8_58_7-7" data-sentence="5:225">نبذ</em> به معنای القاء است و در آیه‌ <span class="aya" rel="3_187" data-words="14-16">فنبذوه وراء ظهورهم</span><span class="footnote" rel="1" title="آن را در پس و پشت خود انداختند سوره آل عمران آیه ۱۸۷">*</span> هم به همین معنا است.</span> و <span class="phrase">کلمه <em rel="fa_8_58_10-10" data-sentence="5:29">سواء</em> به معنای عدالت و برابری است.</span> </p> <p>و ترکیب‌ <span class="aya" rel="8_58" data-words="2-3">إما تخافن</span> مانند ترکیب‌ <span class="aya" rel="8_57" data-words="1-2">فإما تثقفنهم</span> (در آیه قبل) است و معنای  <em>خوف</em> این است که علامتهایی از اینکه امری خطرناک و لازم الاحتراز در شرف وقوع است ظاهر شود. و اینکه فرمود: <span class="aya" rel="8_58" data-words="11-15">إن الله لا یحب الخائنین</span> تعلیل است برای جمله‌ <span class="aya" rel="8_58" data-words="7-10">فانبذ إلیهم علی سواء</span>. </p> <p>و معنای آیه این است که: اگر از قومی که میان تو و ایشان عهدی استوار گشته ترسیدی که در عهدت خیانت کرده و آن را بشکنند، و ترست از این جهت بود که دیدی آثار آن در حال ظهور است تو نیز عهد ایشان را نزد ایشان بینداز و آن را لغو کن، و لغویت آن را به ایشان اعلام هم   <code class="page" rel="9,150"/> بکن تا شما و ایشان در شکستن عهد برابر هم شوید، و یا تا اینکه تو در عدالت مستوی و استوار شوی، چون این خود از عدالت است که تو با ایشان معامله به مثل کنی، چون اگر بدون اعلام قبلی با ایشان به جنگ درآیی خواهند گفت که خیانت کرده، و خدا خیانت‌کاران را دوست نمی‌دارد. </p> <p>و خلاصه، این دو آیه دو دستور الهی است در قتال با کسانی که عهد ندارند، و عهد را می‌شکنند، و یا ترس این هست که بشکنند. پس اگر دارندگان عهد از کفار بر عهد خود پایدار نباشند و آن را در هر بار بشکنند بر ولی امر است که با ایشان مقاتله نموده و بر آنان سخت‌گیری کند، و اگر ترس این باشد که بشکنند و اطمینانی به عهد آنان نداشته باشد باید او نیز لغویت عهد را اعلام نموده و آن گاه به قتال با آنان بپردازد، و قبل از اعلام لغویت آن مبادرت به قتال نکند چه این خود یک نحوه خیانت است. و اما اگر عهد بستند و آن را نشکسته و ترس این هم که خیانت کنند در بین نباشد البته واجب است عهدشان را محفوظ داشته و احترام کنند، که خدای تعالی فرموده: <span class="aya" rel="9_4" data-words="15-19">فأتموا إلیهم عهدهم إلی مدتهم</span><span class="footnote" rel="1" title="پس عهدشان را برایشان تا آخر مدتی که مقرر کرده‌اند کامل کنید سوره توبه آیه ۴">*</span> و نیز می‌فرماید: <span class="aya" rel="5_1" data-words="5-6">أوفوا بالعقود</span><span class="footnote" rel="2" title="وفا کنید به پیمانها سوره مائده آیه ۱">*</span>. </p> <p><code class="aya" rel="8_59"/> <span class="aya" rel="8_59" data-words="1-9">و لا یحسبن الذین کفروا سبقوا إنهم لا یعجزون</span> <span class="phrase">کلمه <em rel="fa_8_59_3-3" data-sentence="5:21">یحسبن</em> قرائت غیر مشهور است.</span> و قرائت مشهور آن با تاء خطاب است و خطاب در آن به رسول خدا (ص) و منظور از آن خوشدل ساختن و تقویت قلب آن حضرت است، مانند خطابی که بعد از چند آیه دیگر است و می‌فرماید: <span class="aya" rel="8_64" data-words="1-10">یا أیها النبی حسبک الله و من اتبعک من المؤمنین</span> و نیز مانند خطابی که بعد از چند آیه مورد بحث قرار دارد و می‌فرماید: <span class="aya" rel="8_65" data-words="1-7">یا أیها النبی حرض المؤمنین علی القتال</span>. </p> <p>کلمه <em>سبق</em> به معنای پیشی گرفتن از کسی است که می‌خواهد خود را به ما برساند. </p> <p>و کلمه <em>اعجاز</em> به معنای ایجاد عجز است. و اینکه فرمود: <span class="aya" rel="8_59" data-words="7-9">إنهم لا یعجزون</span> تعلیل جمله <span class="aya" rel="8_59" data-words="1-3">و لا یحسبن...</span> است. و معنایش این است که: ای پیغمبر تو مپندار که آنان که کافر شده‌اند از ما پیشی گرفته‌اند، و ما نمی‌توانیم به آنها برسیم، چون اینان نمی‌توانند خدا را عاجز کنند، چگونه می‌توانند و حال آنکه قدرت بر هر چیز منحصرا از آن اوست. </p> <h3> <span class="title" rel="8_60">توضیح مفردات آیه شریفه: <span class="aya" rel="8_60" data-words="1-7">و أعدوا لهم ما استطعتم من قوة...</span> و معنای آن و بیان اینکه خطاب در آن عام است و متوجه تمامی مسلمین می‌باشد</span> </h3> <p> <span class="aya" rel="8_60" data-words="1-11">و أعدوا لهم ما استطعتم من قوة و من رباط الخیل...</span> کلمه <em>اعداد</em> به معنای تهیه کردن چیزی است تا انسان با آن چیز به هدف دیگری     <code class="page" rel="9,151"/> که دارد برسد، که اگر قبلا آن را تهیه ندیده بود به مطلوب خود نمی‌رسید، مانند فراهم آوردن هیزم و کبریت برای تهیه آتش، و نیز مانند تهیه آتش برای طبخ. و <span class="phrase">کلمه <em rel="fa_8_60_7-7" data-sentence="5:210">قوة</em> به معنای هر چیزی است که با وجودش کار معینی از کارها ممکن می‌گردد، و در جنگ به معنای هر چیزی است که جنگ و دفاع با آن امکان پذیر است، از قبیل انواع اسلحه و مردان جنگی با تجربه و دارای سوابق جنگی و تشکیلات نظامی.</span> و <span class="phrase">کلمه <em rel="fa_8_60_10-10" data-sentence="5:237">رباط</em> مبالغه در <em rel="fa_8_60_10-10" data-sentence="71:214">ربط</em> است، و <em rel="fa_8_60_10-10" data-sentence="134:194">ربط</em>  همان عقد (گره) است، با این تفاوت که ربط سست‌تر از عقد و عقد محکم‌تر از ربط است و  <em>ربطه، یربطه، ربطا</em> با رابطه، یرابطه، مرابطة و رباطا به یک معنا است، چیزی که هست رباط از ربط رساتر است.</span> و <span class="phrase">کلمه <em rel="fa_8_60_11-11" data-sentence="5:18">خیل</em> به معنای اسب است.</span> و <span class="phrase"><em rel="fa_8_60_12-12" data-sentence="0:46">ارهاب</em> معنایش نزدیک به معنای <em>تخویف</em> می‌باشد.</span> </p> <p>و اینکه فرمود: <span class="aya" rel="8_60" data-words="1-11">و أعدوا لهم ما استطعتم من قوة و من رباط الخیل</span> امر عامی است به مؤمنین که در قبال کفار به قدر تواناییشان از تدارکات جنگی که به آن احتیاج پیدا خواهند کرد تهیه کنند، به مقدار آنچه که کفار بالفعل دارند و آنچه که توانایی تهیه آن را دارند، چون مجتمع انسانی غیر از این نیست که از افراد و اقوامی دارای طبایع و افکار مختلف تشکیل می‌یابد، و در این مجتمع هیچ اجتماعی بر اساس سنتی که حافظ منافعشان باشد اجتماع نمی‌کنند مگر اینکه اجتماع دیگری علیه منافعش و مخالف با سنتش تشکیل خواهد یافت، و دیری نمی‌پاید که این دو اجتماع کارشان به اختلاف کشیده و سرانجام به نزاع و مبارزه علیه هم برمی‌خیزند، و هر یک در صدد برمی‌آید که آن دیگری را مغلوب کند. </p> <p>پس با این حال مساله جنگ و جدال و اختلافاتی که منجر به جنگهای خسارت‌زا می‌شود امری است که در مجتمعات بشری گریزی از آن نبوده و خواه ناخواه پیش می‌آید، و اگر این امر قهری نبود انسان در خلقتش به قوایی که جز در مواقع دفاع بکار نمی‌رود از قبیل غضب و شدت و نیروی فکری، مجهز نمی‌شد. پس اینکه می‌بینیم انسان به چنین قوایی در بدن و در فکرش مجهز است خود دلیل بر این است که وقوع جنگ امری است اجتناب ناپذیر، و چون چنین است به حکم فطرت بر جامعه اسلامی واجب است که همیشه و در هر حال تا آنجا که می‌تواند و به همان مقداری که احتمال می‌دهد دشمنش مجهز باشد مجتمع صالحش را مجهز کند. </p> <p>و در تعالیم عالیه دین فطری اسلام که دین قیم است و خدای تعالی آن را برای بشر فرستاده حکومتی را برای بشر اختیار کرده که باید اسم آن را حکومت انسانی گذاشت، حکومتی است که در آن حقوق فرد فرد جامعه را محفوظ و مصالح ضعیف و قوی، توانگر و فقیر، آزاد و<code class="page" rel="9,152"/> برده، مرد و زن، فرد و جماعت و بعض و کل را بطور مساوی رعایت کرده است، حکومتش فردی استبدادی نیست تا قائم به خواسته‌های شخص حاکم باشد، و او به دلخواه خود در جان و عرض و مال مردم حکومت کند. و حکومت اکثریت یعنی پارلمانی هم نیست تا بر طبق خواسته اکثر افراد دور زده و منافع ما بقی پایمال شود، یعنی نصف جمعیت به اضافه یک به مراد خود رسیده و <em>نصف منهای یک</em> آن محروم گردد. و شاید سر اینکه بعد از خطاب به شخص رسول خدا (ص) در آیات قبل یعنی آیه‌ <span class="aya" rel="8_57" data-words="1-8">فإما تثقفنهم فی الحرب فشرد بهم من خلفهم</span> و آیه‌ <span class="aya" rel="8_58" data-words="7-10">فانبذ إلیهم علی سواء</span> و <span class="aya" rel="8_59" data-words="2-6">لا یحسبن الذین کفروا سبقوا</span> و همچنین قبل از آیه‌ <span class="aya" rel="8_61" data-words="1-6">و إن جنحوا للسلم فاجنح لها</span> و غیر آن که خطاب در آنها نیز متوجه شخص رسول خدا (ص) است خطاب را متوجه عموم مردم کرده و فرموده: <span class="aya" rel="8_60" data-words="1-7">و أعدوا لهم ما استطعتم من قوة</span> همین نکته باشد، زیرا گفتیم که حکومت اسلامی حکومتی است انسانی، به این معنا که حقوق همه افراد انسانها را رعایت نموده و به خواسته‌های آنان احترام می‌گذارد، و لو هر که می‌خواهد باشد، نه اینکه خواسته‌های افراد را فدای خواسته یک نفر و یا خواسته اکثریت کرده باشد. </p> <p>و چون چنین است دشمن منافع یک جامعه اسلامی دشمن منافع تمامی افراد است، و بر همه افراد است که قیام نموده و دشمن را از خود و از منافع خود دفع دهند، و باید برای چنین روزی نیرو و اسلحه زیر سر داشته باشند، تا بتوانند منافع خود را از خطر دست برد دشمن نگهدارند، گو اینکه پاره‌ای از ذخیره‌های دفاعی هست که تهیه آن جز از عهده حکومت‌ها بر نمی‌آید، و لیکن پاره‌ای دیگر هم هست که مسئول تهیه آن خود افرادند، چون حکومت هر قدر هم نیرومند و دارای امکانات زیادی باشد به افراد مردم محتاج است، پس مردم هم بنوبه خود باید قبلا فنون جنگی را آموخته و خود را برای روز مبادا آماده کنند. پس تکلیف و اعدوا... ، تکلیف به همه است. </p> <p> <span class="aya" rel="8_60" data-words="12-25">ترهبون به عدو الله و عدوکم و آخرین من دونهم لا تعلمونهم الله یعلمهم</span> -این قسمت از آیه شریفه در مقام بیان تعلیل جمله‌ <span class="aya" rel="8_60" data-words="1-3">و أعدوا لهم</span> است، و معنایش این است که این قوا و امکانات دفاعی را تدارک ببینید تا به وسیله آن دشمن خدا و دشمن خود را ترسانیده و از آنان زهر چشم گرفته باشید، و اگر دشمن دین را هم دشمن خدا و هم دشمن ایشان خواند برای این بود که هم واقع را بیان کرده باشد و هم اینکه ایشان را تحریک نموده باشد. </p> <p>و اینکه فرمود: <span class="aya" rel="8_60" data-words="18-23">و آخرین من دونهم لا تعلمونهم</span> دلالت دارد بر اینکه منظور از  <em>آخرین: دیگران</em> که در مقابل اولین است آن افرادی هستند که مؤمنین از دشمنی آنان<code class="page" rel="9,153"/> بی خبرند، و منظور از <em>اولین</em> آن افرادی هستند که مؤمنین ایشان را به دشمنی خدا و دشمنی خودشان می‌شناسند، و بطوری که از اطلاق لفظ آیه برمی‌آید منظور از آن افرادی که مؤمنین ایشان را نمی‌شناسند نه تنها آن افراد منافقی هستند که مؤمنین را به عداوت تهدید می‌کنند، و مؤمنین از خطر آنان بی خبرند، چون در میان مؤمنین علامت و امتیازی نداشته در لباس مؤمنین و در زی ایشان با خود ایشان نماز می‌خوانند و روزه می‌گیرند، و به حج می‌روند، و بحسب ظاهر جهاد می‌کنند، بلکه غیر منافقین یعنی کفاری را هم که مؤمنین هنوز مبتلای به آنان نشده‌اند شامل می‌شود. </p> <h3> <span class="title" rel="8_60 8_55 8_56 8_57 8_58 8_59 8_61 8_62 8_63 8_64 8_65 8_66">معنای اینکه فرموده است: آنچه در راه خدا انفاق کنید (از مال و جان) به شما باز گردانده می‌شود</span> </h3> <p> و <em>ارهاب-ترساندن</em> به وسیله تدارک دیدن نیرو هر چند خود از اغراض صحیحی است که فواید بزرگی بر آن مترتب می‌شود، و لیکن غرض اصلی از تهیه دیدن قوا ارهاب نیست، و به همین جهت دنبال آن فرمود: <span class="aya" rel="8_60" data-words="26-39">و ما تنفقوا من شیء فی سبیل الله یوف إلیکم و أنتم لا تظلمون</span> تا تمامی غرض را برساند. چون غرض حقیقی از تهیه نیرو این است که به قدر تواناییشان بتوانند دشمن را دفع کنند و مجتمع خود را از دشمنی که جان و مال و ناموسشان را تهدید می‌کند حفظ نمایند. و به عبارت دیگری که با غرض دینی نیز مناسب‌تر است این است که به قدر تواناییشان نائره فساد را که باعث بطلان کلمه حق و هدم اساس دین فطری می‌شود و نمی‌گذارد خدا در زمین پرستش شود و عدالت در میان بندگان خدا جریان یابد خاموش سازند. </p> <p>و این خود امری است که فرد فرد جامعه دینی از آن بهره‌مند می‌شوند، پس آنچه را که افراد و یا جماعتها در این راه یعنی جهاد برای احیای امر پروردگار انفاق می‌کنند عینا عاید خودشان می‌شود، چیزی که هست صورت آن عوض می‌شود، چون اگر در راه خدا مال و جاه و یا نعمت دیگری نظیر آن را انفاق کرده باشند، در حقیقت در راه ضروریات زندگی خود خرج کرده، و چیزی نمی‌گذرد که همان به اضافه منافع دنیایی و آخرتیش دوباره عایدش می‌شود، و اگر جان خود را در این راه داده باشد در راه خدا شهید شده و در نتیجه به زندگی باقی و جاودانه آخرت رسیده است، زندگی حقیقی که جا دارد تمامی فعالیتهای هر کس در راه به دست آوردن آن باشد. </p> <p>این است اثر شهادت و کشته شدن در راه خدا از نظر تعلیمات دین، نه افتخار و نام نیک و امثال آن که احیانا بعضی‌ها دل خود را به آن خوش کرده و در پاره‌ای از مقاصد دنیوی خود را به کشتن می‌دهند، صاحبان این فکر هر چند به این تعلیم اسلامی که جامعه به منزله فرد واحد است که تمامی اعضایش در نفع و ضرر شریکند توجه دارند، اما این اشتباه را هم دارند که خیال کرده‌اند آن کمال و هدفی که فطرت بشری انسان را به منظور رسیدن به آن وادار به<code class="page" rel="9,154"/> زندگی دسته جمعی و تشکیل اجتماع می‌کند همان زندگی دنیایی است و بس. آن وقت وقتی پای دادن جان به میان می‌آید فکر می‌کند این چکاری است که من برای اینکه دیگران به لذایذ مادی بهتری برسند خود را به کشتن دهم غافل از اینکه تعلیم دینی نتیجه از خودگذشتگی و شهادت را صرف نام نیک و یا افتخار نمی‌داند، بلکه زندگی دیگری دائم و جاویدان می‌داند. </p> <p>و کوتاه سخن، تجهیز قوا برای غرض دفاع از حقوق مجتمع اسلامی و منافع حیاتی آن است، و تظاهر به آن تجهیزات دشمن را اندیشناک می‌کند که خود تا اندازه‌ای و به نوعی یک نحوه دفاع است، پس اینکه فرمود: <span class="aya" rel="8_60" data-words="12-17">ترهبون به عدو الله و عدوکم</span> یکی از فواید تجهیز قوا را که عاید جامعه می‌شود ذکر می‌کند، و اینکه فرمود: <span class="aya" rel="8_60" data-words="26-39">و ما تنفقوا من شیء فی سبیل الله یوف إلیکم و أنتم لا تظلمون</span> این معنا را می‌رساند که آنچه را در راه خدا انفاق کرده‌اند فوت نمی‌شود بلکه دوباره عایدشان می‌شود بدون اینکه حق کسی از ایشان از بین برود. </p> <p>و این یعنی جمله‌ <span class="aya" rel="8_60" data-words="26-33">و ما تنفقوا من شیء فی سبیل الله...</span> از امثال آیه‌ <span class="aya" rel="2_272" data-words="23-29">و ما تنفقوا من خیر یوف إلیکم</span><span class="footnote" rel="1" title="سوره بقره آیه ۲۷۲">*</span> عمومی‌تر است، چون <em>خیر</em> بیشتر به مال گفته می‌شود، و جان را شامل نمی‌گردد بخلاف آیه مورد بحث که فرمود: هر چیزی که انفاق کنید . </p> <h3> <span class="title" rel="8_61 8_62 8_55 8_56 8_57 8_58 8_59 8_60 8_63 8_64 8_65 8_66">صلح با دشمن، با توکل بر خدای سمیع علیم</span> </h3> <p> <span class="aya" rel="8_61" data-words="1-14">و إن جنحوا للسلم فاجنح لها و توکل علی الله إنه هو السمیع العلیم</span> <span class="phrase">در مجمع البیان می‌گوید: کلمه <em rel="fa_8_61_5-5" data-sentence="29:314">جنوح</em> به معنای میل است، و بال مرغ را هم از این جهت <em rel="fa_8_61_5-5" data-sentence="129:255">جناح</em> می‌گویند که مرغ به وسیله آن به یکی از دو طرف خود متمایل و منحرف می‌شود، و اینکه در قرآن می‌فرماید: <em>لا جناح علیه</em> معنایش این است که اگر فلان کار را بکند بسوی گناه منحرف نشده است<span class="footnote" rel="2" title="مجمع البیان ج ۴ ص ۵۵۴">*</span>.</span> و <span class="phrase">کلمه <em rel="fa_8_61_4-4" data-sentence="5:41">سلم</em> -به فتحه سین و کسره آن-به معنای صلح است.</span> </p> <p>و اینکه فرمود: <span class="aya" rel="8_61" data-words="7-10">و توکل علی الله</span> تتمه امر به جنوح و همگی در معنای یک امر است و آن این است که اگر دشمن به صلح و روش مسالمت‌آمیز رغبت کرد تو نیز به آن متمایل شو و به خدا توکل کن و مترس از اینکه مبادا اموری پشت پرده باشد و تو را غافل‌گیر کند و تو به خاطر نداشتن آمادگی نتوانی مقاومت کنی، چون خدای تعالی شنوا و دانا است. و هیچ امری او را غافلگیر نکرده و هیچ نقشه‌ای او را عاجز نمی‌سازد، بلکه او تو را یاری نموده و کفایت می‌کند. </p> <p>     <code class="page" rel="9,155"/> و آیه‌ <span class="aya" rel="8_62" data-words="1-8">و إن یریدوا أن یخدعوک فإن حسبک الله</span> نیز همین معنا را اثبات می‌کند. </p> <p>و ما در سابق که پیرامون معنای توکل بحث می‌کردیم گفتیم معنای توکل این نیست که انسان به اعتماد به خدای تعالی اسباب ظاهری را هیچکاره و لغو بداند، بلکه معنایش این است که اعتماد قطعی به اسباب نداشته باشد، و بداند آنچه از اسباب ظاهری سببیتش برای انسان هویدا می‌گردد نمونه‌ای بیش نیست، و چه بسا اسباب دیگری است که ما از آن آگاهی نداریم، و سبب تام و تمام که هرگز از مسببش تخلف نمی‌پذیرد و حامل اراده خدای سبحان است آن تمامی و مجموع همه این سببها است. </p> <p>پس توکل عبارت است از اینکه انسان وثوق و اعتماد خود را متوجه خدای سبحان کند که همه اسباب عالم بر محور مشیت او دور می‌زند، و این معنا منافات ندارد با اینکه شخص متوکل به اسبابی که سببیت آنها برایش ظاهر گشته و در دسترس او هستند تمسک بجوید، و چیزی از آنها را وانگذارد تا در نتیجه دچار جهالت شود. </p> <p><code class="aya" rel="8_62"/> <span class="aya" rel="8_62" data-words="1-14">و إن یریدوا أن یخدعوک فإن حسبک الله هو الذی أیدک بنصره و بالمؤمنین...</span> این آیه متصل به آیه قبل است، و به منزله جواب از سؤالی است که ممکن است مطرح شود، چون بعد از آنکه خدای سبحان رسول خود را امر به جنوح و تمایل به صلح و سازش کرد -البته در صورتی که دشمن روی موافقت نشان دهد-و چون راضی به خدعه نشد زیرا خدعه از خیانت در حقوق همزیستی و روابط عمومی است و خداوند خیانت‌کاران را دوست ندارد از این رو جای این سؤال بود که کسی بپرسد ممکن است تمایل دشمن به صلح و سازش از در خدعه و نیرنگ باشد و دشمن بخواهد بدین وسیله مؤمنین را گیج و گمراه کرده و در موقع مناسب در شرایطی که در نظر دارند بر ایشان شبیخون بزنند. خدای سبحان در جواب فرموده: اینکه ما تو را امر به توکل کردیم برای همین بود که بدانی اگر دشمن بخواهد به این وسیله بتو نیرنگ بزند خدا نگهدار تو است. و در جای دیگر هم فرموده: <span class="aya" rel="65_3" data-words="7-17">و من یتوکل علی الله فهو حسبه إن الله بالغ أمره-</span> هر که به خدا توکل جوید (خدا کار او را کار خود دانسته) و خدا به کار خود می‌رسد . </p> <p>و این بیان به خوبی دلالت دارد بر اینکه غیر آنچه از اسباب طبیعی و عادی که ما به آن اطلاع پیدا می‌کنیم اسباب دیگری در کار است که بر وفق صلاح بنده متوکل در جریان است، هر چند اسباب طبیعی و عادی به او خیانت کرده و او را در راه رسیدن به مطلوب حقش مساعدت نکنند. </p> <p>و اینکه فرمود: <span class="aya" rel="8_62" data-words="9-14">هو الذی أیدک بنصره و بالمؤمنین</span> به منزله احتجاج و استدلال بر<code class="page" rel="9,156"/> جمله‌ <span class="aya" rel="8_62" data-words="6-8">فإن حسبک الله</span> است، و می‌خواهد با ذکر شواهدی مساله کفایت خدای تعالی را اثبات کند، و آن شواهد عبارتند از اینکه خدا او را به نصرت خود و به وسیله مؤمنین تایید کرد، و میان دلهای مؤمنین با اینکه همه دشمن یکدیگر بودند الفت و مهربانی برقرار ساخت. </p> <p><code class="aya" rel="8_63"/> <span class="aya" rel="8_63" data-words="1-19">و ألف بین قلوبهم لو أنفقت ما فی الأرض جمیعا ما ألفت بین قلوبهم و لکن الله ألف بینهم...</span> راغب می‌گوید: کلمه <em>الالف</em> به معنای اجتماع یا التیام است، و آیه‌ <span class="aya" rel="8_63" data-words="18-19">ألف بینهم</span> و همچنین الفت به همین معنا است، و کلمه <em>إلف و آلف</em> به معنای مالوف است، آیه‌ <span class="aya" rel="3_103" data-words="14-19">إذ کنتم أعداء فألف بین قلوبکم</span> نیز به این معنا است<span class="footnote" rel="1" title="مفردات راغب، ماده &lt;em&gt;الف&lt;/em&gt;">*</span>. </p> <p>خداوند در ضمن ادله‌ای که بر مساله کفایت خود نسبت به کسی که بر او توکل کند اقامه کرده بعد از مساله تایید رسول خدا (ص) به وسیله مؤمنین این معنا را ایراد کرده که او پیغمبر خود ( ص) را با تالیف قلوب مؤمنین کفایت کرده است، و این دلیل مطلق و ملاک در آن عمومی و شامل همه مؤمنین است، هر چند انطباق آیه بر انصار ظاهرتر است، چون خداوند نبی خود ( ص) را به دست انصار تایید کرد و آنان آن حضرت را منزل داده و یاری کردند، و انصار بودند که سالیان دراز در میان خود جنگهای خونین داشتند، و دو قبیله اوس و خزرج بود که جنگ معروف <em>بعاث</em> ایشان را به خاک و خون می‌کشید، تا آنکه هر دو طائفه به برکت نزول اسلام در شهر <em>مدینه</em> صلح کرده و با یکدیگر برادر شدند. </p> <h3> <span class="title" rel="8_63 8_55 8_56 8_57 8_58 8_59 8_60 8_61 8_62 8_64 8_65 8_66">شرحی در مورد غریزه حب و بغض و تایید نمودن خداوند پیامبر (ص) را با ایجاد الفت بین قلوب مؤمنین</span> </h3> <p> خداوند در چند جای از کلامش به نعمت تالیف قلوب مؤمنین منت نهاده‌و در امثال آیه <span class="aya" rel="8_63" data-words="5-22">لو أنفقت ما فی الأرض جمیعا ما ألفت بین قلوبهم و لکن الله ألف بینهم إنه عزیز حکیم</span> اهمیت این نعمت را بیان کرده است. </p> <p>آری، خلقت انسان مفطور بر دوستی نعمت‌هایی است که تمامیت زندگیش بستگی به وجود آنها دارد، و این معنا فطری هر انسانی است که هر چه را دوست می‌دارد برای این است که از آن انتفاع می‌برد، و اگر هم گاهی دیده می‌شود که منظورش سودی است که عاید غیر گردد در آنجا هم اگر کاملا دقت شود معلوم می‌شود که او هم در این انتفاع غیر، سودی می‌برد، و چون دوستدار و جدان (دارا بودن) است قهرا دشمن فقدان (ناداری) خواهد بود. </p> <p>و به همین دو صفت غریزی یعنی حب و بغض است که امر زندگی انسان اداره می‌شود، چون اگر انسان همه چیز را حتی اضداد و متناقضات را هم دوست می‌داشت زندگیش   <code class="page" rel="9,157"/> به کلی باطل می‌گشت، و همچنین اگر همه چیز را حتی متنافیات را دشمن می‌داشت باز زندگیش باطل می‌شد. و از طرفی خدای تعالی خلقت بشر را بر اساس زندگی اجتماعی قرار داده، چون قوا و ابزاری که در فرد فرد انسان است قاصر از این است که تمامی حوایج و ضروریات زندگی او را تامین نماید و او ناگزیر از این است که بطور دسته جمعی زندگی کند، و این نیز بدیهی و روشن است که انسان وقتی می‌تواند بطور دسته جمعی زندگی کند که هر فردی که دارای امکاناتی از قبیل مال و جاه و یا زینت و جمال و یا هر چیز دیگری-که طبایع بشری برای آن ارزش قائل بوده و یا کم و بیش هواهای نفسانی به آن تعلق می‌گیرد-بوده باشد که افراد دیگر فاقد آن باشند. </p> <p>و همین معنا خود اولین چیزی است که مایه بروز عداوت و دشمنی در دلها و باعث پدید آمدن بخل در نفوس می‌شود، و در نتیجه افراد به جان یکدیگر افتاده و در جان و عرض و مال یکدیگر و تجاوز در هر چیزی که به آن متنعمند و بر سر آن فعالیت و کشمکش دارند ظلم و تعدی نموده و خود باعث گسترش محرومیت‌ها می‌گردند، و آتش خشم و عداوت را در دلهای خود شعله‌ور می‌سازند. </p> <p>همه اینها اوصاف و غریزه‌هایی است باطنی که در دلهای افراد اجتماع نهفته است، و خواه ناخواه در مسیر زندگیشان در خلال اعمال و برخورد فعالیت‌ها جلوه نموده و بعضی از آنها با بعضی دیگر اصطکاک پیدا می‌کند، و همین اصطکاک‌ها است که موجب بروز فتنه‌ها و مصایب اجتماعی گشته مردم را به هلاکت انداخته و زراعت و نسل را به نابودی تهدید می‌کند، شاهد این معنا حوادثی است که در همه اعصار در میان همه اقوام جریان داشته است. </p> <p>و در هر زمان که هدف هر جامعه و هر امتی بهره‌مندی از زندگی مادی باشد و فکر و ذکرش محدود در چهار دیواری زندگی دنیا گردد چنین امتی نمی‌تواند ماده این فساد را از ریشه بر کند، چون دنیا، دار تزاحم است، و-همانطوری که گفته شد-قوام اجتماع بر اساس منافع اختصاصی است و استعداد افراد هم مختلف است، و حوادثی که پیش می‌آید و عوامل مؤثر و اوضاع و احوال خارج همه در معاش و زندگی آنان دخالت دارند. هم چنان که قرآن در باره تاثیر اختلاف اوضاع و احوال در زندگی انسان‌می‌فرماید: <span class="aya" rel="70_19-21" data-words="1-13">إن الإنسان خلق هلوعا، إذا مسه الشر جزوعا، و إذا مسه الخیر منوعا</span><span class="footnote" rel="1" title="انسان آزمند آفریده شده، وقتی که بدی به او برسد نالان است، و وقتی که خیری به او برسد (از انفاق) خودداری کننده است سوره معارج آیات ۱۹-۲۱">*</span> و <span class="aya" rel="12_53" data-words="5-8">إن النفس لأمارة بالسوء</span><span class="footnote" rel="2" title="همانا نفس انسان، بسیار امر کننده به زشتی است سوره یوسف آیه ۵۳">*</span> و نیز می‌فرماید:     <code class="page" rel="9,158"/> <span class="aya" rel="11_118-119" data-words="9-19">و لا یزالون مختلفین، إلا من رحم ربک و لذلک خلقهم</span><span class="footnote" rel="1" title="و همه اقوام و ملل پیوسته در اختلاف خواهند بود مگر آن کس که پروردگارت به او رحم کرده باشد و برای همین بیافریدشان سوره هود آیه ۱۱۹">*</span> و همچنین آیاتی دیگر. </p> <p>و نهایت چیزی که ممکن است در بسط الفت در افراد انسان و ارضای دلهای سرشار از خشم و دشمنی اثر کند مال و یا جاه و یا سایر نعمت‌های دنیوی است که چون محبوب انسان است ممکن است با دادن آنها تا اندازه‌ای قانع و ساکتشان کرد، و لیکن این گونه چیزها تنها در موارد جزئی نافع و مؤثر است، و اما دشمنی و کینه‌های عمومی را از دلهایشان نمی‌زداید، زیرا آتش غریزه زیاده طلبی و بخل که در دل تمامی افراد هست و در اثر مشاهده پاره‌ای از مزایای زندگی در دست دیگران شعله‌ور می‌گردد به هیچ وجه با پول و امثال آن خاموش نمی‌شود. </p> <p>علاوه بر اینکه پاره‌ای از مزایا هست که قابل بسط بر همه افراد نیست بلکه انفرادی و مختص به افراد انگشت‌شماری است، مانند مزیت سلطنت و ریاست عالیه و امثال آن. حتی جوامع مترقی و امتهای متمدن هم نتوانسته‌اند برای این درد دوائی به دست آورند و خشم و دشمنی‌های عمومی را ریشه‌کن کنند، و با اینکه در صدد بوده‌اند جز به این مقدار موفقیت حاصل نکردند که از شدت آن جلوگیری نموده پیکر اجتماع را تا اندازه‌ای از شکنجه این عذاب راحت کنند. و اما دشمنی‌های مربوط به موهبت‌های خصوصی از قبیل ریاست و ملک کما کان به شدت خود باقی است، و هم چنان با شراره‌های خود دلهایی را می‌سوزاند، و همواره عده‌ای را به جان هم می‌اندازد. </p> <p>تازه این چاره‌جویی‌هایی که می‌کنند به جامعه خودشان اختصاص دارد و اما جامعه‌های بیرون از جامعه‌شان به حال آنان اعتنایی نمی‌شود و از منافع زندگی آنها تنها چیزهایی تامین می‌شود که با منافع خود این جامعه‌ها موافقت داشته باشد هر چند از راه دیگر، اقسام مختلف بلاء آنها را فرا گرفته باشد و روزگار با مشقت‌های گوناگون آنان را شکنجه دهد. </p> <h3> <span class="title" rel="8_55 8_56 8_57 8_58 8_59 8_60 8_61 8_62 8_63 8_64 8_65 8_66">مبانی تربیتی اسلام که با توجیه مؤمنین به سوی حیات حقیقی و جاودان و تمتعات معنوی، بین ایشان الفت و برادری برقرار می‌سازد</span> </h3> <p> در این میان امت اسلام است که خداوند بر او منت نهاده و صفت رذیله بخل را از دلهای آنها زدوده و میان دلهای آنها ایجاد الفت نمود. </p> <p>آری، اسلام برای پدید آوردن چنین ملتی نخست مردم را به معارف الهی آشنا ساخت و آن معارف را در میان آنان منتشر نمود و گوشزد کرد که زندگی انسانی یک زندگی جاویدان   <code class="page" rel="9,159"/> است، و منحصر به این چند روز مختصر دنیا نیست تا با سپری شدن آن زندگی انسانی هم سپری شود. و سعادت در آن زندگی جاودانه مانند زندگی دنیا به بهره‌مندی از لذائذ مادی و چریدن در چراگاه پست مادیت نیست، بلکه حیاتی است واقعی و عیشی است حقیقی که انسان به آن حیات زنده گشته و در کرامت عبودیت خدای سبحان عیش می‌کند، و به نعمت‌های قرب خدا متنعم می‌گردد. </p> <p>صاحب چنین زندگیی در دنیا از آنچه که از نعمت‌های مادی دنیوی برایش مقدر شده، چه آن نعمتهایی که از طریق حظ به او می‌رسد و چه آنهایی که از طریق اکتساب تمتع برده و سپس بسوی جوار خدا منتقل گشته در بهشت رضوان او با بندگان شایسته‌اش درمی‌آمیزد، و به حقیقت زندگی نایل می‌شود، هم چنان که فرموده: <span class="aya" rel="13_26" data-words="12-19">و ما الحیاة الدنیا فی الآخرة إلا متاع</span><span class="footnote" rel="1" title="و نیست زندگی دنیا در قبال آخرت مگر بهره‌ای ناچیز سوره رعد آیه ۲۶">*</span> و <span class="aya" rel="29_64" data-words="1-18">و ما هذه الحیاة الدنیا إلا لهو و لعب و إن الدار الآخرة لهی الحیوان لو کانوا یعلمون</span><span class="footnote" rel="2" title="و نیست این زندگی دنیا مگر لهو و لعب، و همانا خانه آخرت، تنها آن زندگی است اگر می‌دانستند سوره عنکبوت آیه ۶۴">*</span> و <span class="aya" rel="53_29-30" data-words="1-29">فأعرض عن من تولی عن ذکرناو لم یرد إلا الحیاة الدنیا، ذلک مبلغهم من العلم إن ربک هو أعلم بمن ضل عن سبیله و هو أعلم بمن اهتدی</span><span class="footnote" rel="3" title="پس روی برتاب از آنکه روی گردانید از یاد ما و نخواست مگر زندگی دنیا را، این است اندازه رسیدنشان به علم، همانا پروردگارت داناتر است بدان کس که از راهش گمراه گردد و او داناتر است به آن کس که راه یابد سوره نجم آیه ۲۹-۳۰">*</span>. </p> <p>پس بر هر مسلمان لازم است که به پروردگار خود ایمان آورده و تربیت او را بپذیرد و عزم خود را جزم نموده منحصرا آنچه را که نزد پروردگارش است هدف همت قرار دهد، و چنین فکر کند که او بنده‌ایست که تدبیر امورش به دست سرپرست اوست و او خود مالک ضرر و نفع، مرگ و حیات و حشر و نشر خود نیست، و کسی که وضعش چنین است نباید به چیزی غیر پروردگارش بپردازد، زیرا پروردگارش کسی است که خیرات و شرور، نفع و ضرر، غناء و فقر و مرگ و زندگی همه به دست اوست. </p> <p>و نیز باید در مسیر زندگی بر اساس علم نافع و عمل صالح سیر کند، و در این بین اگر به چیزی از مزایای زندگی دنیوی دست یافت در حقیقت موهبتی است از ناحیه پروردگارش، و اگر هم دست نیافت و از لذائذ مادی محروم شد اجر محرومیتش را به حساب پروردگارش بگذارد، زیرا <span class="aya" rel="28_60" data-words="12-17">ما عند الله خیر و أبقی-</span> آنچه نزد خداست بهتر و باقی‌تر است . </p> <p>       <code class="page" rel="9,160"/> البته این حرف معنایش لغویت اسباب نیست، و با کسب و کار که فطرت آدمی انسان را بسوی آن و بسوی مقدمات آن از فکر و اراده دعوت نموده و به سعی در تنظیم عوامل و علل رسیدن به مقاصد انسانی و اغراض صحیح زندگی تحریک می‌نماید منافات ندارد و ما توضیح این معنا را در موارد مختلفی از این کتاب گذراندیم. </p> <p>وقتی مسلمانان این سنت الهی را سنت خود قرار دهند و خواهش دلهای خود را از تمتع به مادیات که هدفی حیوانی و غرضی مادی است بسوی این تمتع معنوی بگردانند که هیچ تزاحم و محرومیتی در آن نیست قهرا خشم و دشمنی از دلهایشان زایل گشته و جانهایشان از بخل و غلبه هوی و هوس رهایی یافته به لطف خدا برادران یکدیگر می‌شوند، و آن چنان که باید رستگار می‌گردند، هم چنان که فرموده: <span class="aya" rel="3_102-103" data-words="1-37">یا أیها الذین آمنوا اتقوا الله حق تقاته و لا تموتن إلا و أنتم مسلمون، و اعتصموا بحبل الله جمیعا و لا تفرقوا و اذکروا نعمت الله علیکم إذ کنتم أعداء فألف بین قلوبکم فأصبحتم بنعمته إخوانا</span><span class="footnote" rel="1" title="ای کسانی که ایمان آورده‌اید بترسید از خدا آن چنان که حق ترسیدن از اوست، و زنهار نمیرید مگر در حالی که شما تسلیم شدگان باشید و همگی به ریسمان خدا چنگ زنید، و متفرق مشوید، و به یاد آرید نعمتی را که خدا بر شما ارزانی داشت، آن زمان که (با هم) دشمن بودید پس او میان دلهایتان الفت افکند و در نتیجه به نعمت او برادران دینی یکدیگر شدید سوره آل عمران آیه ۱۰۲-۱۰۳">*</span> و نیز فرموده: <span class="aya" rel="59_9" data-words="30-37">و من یوق شح نفسه فأولئک هم المفلحون</span><span class="footnote" rel="2" title="و هر کس خود را از خوی بخل دنیا نگهدارد آنان به حقیقت رستگاران عالمند سوره حشر آیه ۹">*</span>. </p> <h3> <span class="title" rel="8_64">معنای جمله: <span class="aya" rel="8_64" data-words="4-10">حسبک الله و من اتبعک من المؤمنین</span> </span> </h3> <p> <span class="aya" rel="8_64" data-words="1-10">یا أیها النبی حسبک الله و من اتبعک من المؤمنین</span> در این آیه نیز مانند آیه قبلی که فرموده بود: <span class="aya" rel="8_62" data-words="6-14">فإن حسبک الله هو الذی أیدک بنصره و بالمؤمنین</span> رسول خدا (ص) را دلخوش می‌سازد، و منظور از آن-و خدا داناتر است- این است که: خداوند تو را به یاری خودش و بوسیله آنهایی که از مؤمنان پیرویت کردند از شر دشمنان کفایت می‌کند. نه اینکه بخواهد بفرماید: نصرت خدا و یاری مؤمنین هر دو برای کفایت تو سبب مستقلی هستند. و یا هر دو با هم یک سببند که این یک سبب دارای دو جزء است، زیرا توحیدی که قرآن آن را به بشر گوشزد کرده با سببیت مستقل مؤمنین منافات دارد. </p> <p>و چه بسا بعضی‌ها گفته باشند: معنای آیه این است که خدا تو را کفایت می‌کند و آنهایی را هم که پیرویت کردند کفایت می‌کند، در حقیقت خواسته‌اند جمله‌ <span class="aya" rel="8_64" data-words="6-10">و من اتبعک من المؤمنین</span> را بر محل <em>کاف</em>  <em>حسبک</em> عطف کنند. </p> <p>     <code class="page" rel="9,161"/> و به هر حال بطوری که از سیاق آیات و از قراین خارجی به دست می‌آید مفاد آیه، تحریک و تشویق مؤمنان است بر کارزار، چون تاثیر مؤمنان در کفایت کردنشان رسول خدا  (ص) را از شر دشمنان تنها بکار زار کردن است و چیز دیگری به ذهن نمی‌رسد. </p> <p>بعضی از مفسرین گفته‌اند: این آیه قبل از جنگ بدر در <em>بیداء</em> نازل شد، و بنا بر این قول، آیه شریفه متصل بما بعد خود نخواهد بود، و اما اتصالش بما قبل آن نیز قطعی نیست. </p> <p><code class="aya" rel="8_65"/> <span class="aya" rel="8_65" data-words="1-7">یا أیها النبی حرض المؤمنین علی القتال...</span> کلمه <em>تحریض</em> ، <em>تحضیض</em> ، <em>ترغیب</em> و <em>حث</em> همه به یک معنا است. و کلمه  <em>فقه</em> با کلمه <em>فهم</em> یک معنا را می‌رساند الا اینکه کلمه فقه در رساندن معنا رساتر است. </p> <h3> <span class="title" rel="8_65 8_55 8_56 8_57 8_58 8_59 8_60 8_61 8_62 8_63 8_64 8_66">رمز اینکه یک نفر مؤمن صابر می‌تواند بر ده نفر کافر چیره گردد</span> </h3> <p> و اینکه فرمود: <span class="aya" rel="8_65" data-words="8-14">إن یکن منکم عشرون صابرون یغلبوا مائتین</span> مقصود از کلمه <em>ماتین</em> دویست نفر از کفار است، هم چنان که در جمله بعد، کلمه <em>الف</em> را مقید به کفار نموده. و <span class="phrase">همچنین در جمله‌ <span class="aya" rel="8_65" data-words="15-19">و إن یکن منکم مائة</span> مقصود صد نفر صابر است که قبلا کلمه <em rel="fa_8_65_10-10" data-sentence="125:23">عشرون</em> را مقید بدان کرده بود.</span> و حرف باء در جمله‌ <span class="aya" rel="8_65" data-words="25-28">بأنهم قوم لا یفقهون</span> سببیت را می‌رساند و ممکن هم هست به اصطلاح ادبی باء آلت باشد، هر چه باشد جمله را تعلیلیه می‌کند و این تعلیل متعلق به کلمه  <em>یغلبوا</em> است. و معنایش این است که: بیست نفر صابر از شما بر دویست نفر از کسانی که کافر شده‌اند غالب می‌شود، و صد نفر صابر از شما بر هزار نفر از کسانی که کافر شده‌اند غالب می‌آیند، و این غلبه به علت این است که کفار مردمی هستند که نمی‌فهمند. </p> <p>و همین نبودن فهم در کفار، و در مقابل، بودن آن در مؤمنان باعث شده که یک نفر از بیست نفر مؤمن بیشتر از ده نفر از دویست نفر کافر به حساب آید، و بر همین اساس آیه شریفه حکم کلی خود را روی همین حساب برده و می‌فرماید: بیست نفر از مؤمنین بر دویست نفر از کفار غالب می‌شوند، و سرش این است که مؤمنان در هر اقدامی که می‌کنند اقدامشان ناشی از ایمان به خداست، و ایمان به خدا نیرویی است که هیچ نیروی دیگری معادل آن نبوده و در برابر آن تاب مقاومت نمی‌آورد، چون بدست آوردن نیروی ایمان مبنی بر فهم صحیح است، و همین فهم صحیح صاحبش را به هر خلق و خوی پسندیده‌ای متصف می‌سازد، و او را شجاع و با شهامت و پر جرأت و دارای استقامت و وقار و آرامش قلب و وثوق به خدا بار می‌آورد، چنین کسی اطمینان و یقین دارد به اینکه به هر تقدیر چه کشته شود و چه بکشد برد با اوست، زیرا در هر دو تقدیر پاداشش بهشت است، و او در خود مصداقی برای مرگ به آن معنایی که کفار معتقدند و آن را نابودی می‌پندارند نمی‌بیند. <code class="page" rel="9,162"/> بخلاف کفار که اتکاءشان همه بر هوای نفس و اعتمادشان همه بر ظواهری است که شیطان در نظرشان جلوه می‌دهد، و معلوم است دلهایی که تمام اعتمادشان بر هوا و هوس است هرگز متفق نمی‌شوند، و اگر هم احیانا متفق شوند اتفاقشان دائمی نیست، و دوامشان تا جایی است که پای جان به میان نیاید و گر نه از آنجایی که مرگ را نابودی می‌دانند اتفاقشان مبدل به تفرقه می‌شود. و بسیار نادر است که دلی بی ایمان تا پای جان بر سر هواهای خود پایدار بماند، مگر اینکه مشاعرش را از دست داده باشد، و گر نه با احساس کمترین خطر از میدان درمی‌رود، مخصوصا مخاطرات عمومی که بطوری که تاریخ نشان می‌دهد زودتر از هر خطر دیگری این قبیل مردم را از پای درمی‌آورد، مانند از پای درآمدن مشرکان در جنگ بدر، که با کشته شدن هفتاد نفر همه فراری شدند، با اینکه عده‌شان هزار نفر بود، و نسبت هفتاد با هزار تقریبا نسبت یک است به چهارده، پس فراری شدن ایشان در حقیقت به معنای فراری شدن چهارده نفر از یک نفر است، و این نیست مگر بخاطر فقه مؤمنان که خود علم و ایمان را در بر دارد، و بخاطر جهل کفار که خود ملازم با کفر و هوی‌پرستی است. </p> <p><code class="aya" rel="8_66"/> <span class="aya" rel="8_66" data-words="1-11">الآن خفف الله عنکم و علم أن فیکم ضعفا فإن یکن...</span> یعنی اگر از شما صد صابر باشد بر دویست نفر غلبه می‌کند، و اگر صابران از شما هزار نفر باشند بر دو هزار نفر از کفار غلبه می‌کنند بر همان اساسی که در آیه قبلی گذشت. </p> <h3> <span class="title" rel="8_66 8_55 8_56 8_57 8_58 8_59 8_60 8_61 8_62 8_63 8_64 8_65">اثر مستقیم ضعف روحی در کاستن از میزان توان در کسب پیروزی بر دشمن</span> </h3> <p> و <span class="phrase">در جمله‌ <span class="aya" rel="8_66" data-words="5-9">و علم أن فیکم ضعفا</span> منظور از <em rel="fa_8_66_9-9" data-sentence="90:64">ضعف</em> ، ضعف در صفات روحی است که بالآخره به ضعف در ایمان منتهی می‌شود.</span> آری، یقین به حق است که همه صفات پسندیده موجب فتح و ظفر از قبیل شجاعت و صبر و رأی صائب از آن سرچشمه می‌گیرد، منظور از ضعف این است، نه ضعف از جهت نفرات و تجهیزات جنگی، چون بدیهی است که مؤمنین همواره در زمان رسول خدا (ص) رو به قوت و زیادی نفرات بودند نه رو به ضعف. </p> <p>و قید <span class="aya" rel="8_66" data-words="24-25">بإذن الله</span> جمله <em>یغلبوا</em> را مقید می‌کند، و معنایش این است که: خداوند با اینکه شما مردمی با ایمان و صابر هستید خلاف این را نمی‌خواهد. و از همین جا معلوم می‌شود که جمله‌ <span class="aya" rel="8_66" data-words="26-29">و الله مع الصابرین</span> نسبت به قید <span class="aya" rel="8_66" data-words="24-25">بإذن الله</span> به منزله تعلیل آن است. </p> <p>با در نظر گرفتن اینکه نداشتن فقه و صبر، و همچنین ضعف روحی از علل و اسباب خارجیی است که در غلبه نکردن و ظفر نیافتن مؤثر است، بدون شک از دو آیه مورد بحث بخوبی فهمیده می‌شود که حکم در آن دو مبنی بر اوصاف روحیی است که در مؤمنین و کفار اعتبار شده، و اینکه همان قوای روحی که در آیه اولی برای یک مؤمن اعتبار شده بود و قوتش به اندازه‌ای بود که بر قوای روحی و داخلی ده نفر کافر غلبه می‌کرد چیزی نگذشت که آن قدر<code class="page" rel="9,163"/> پائین آمد تا همان قوا بر بیشتر از قوای روحی دو نفر کافر نمی‌چربید یعنی قوای روحی مؤمنین متوسط الحال به نسبت هشتاد در صد کاهش یافت، و بیست مؤمن در برابر دویست کافر که در آیه اولی اعتبار شده بود در آیه دومی مبدل شد به صد مؤمن در برابر دویست کافر. و صد نفر در برابر هزار نفر آیه اولی در آیه دومی مبدل شد به هزار در برابر دو هزار. </p> <p>بحث دقیق در عواملی که بر حسب احوال جاری در مجتمعات بشری در نفوس انسانها صفات اخلاقی مختلفی ایجاد می‌کند نیز آدمی را به این معنا راهنمایی می‌نماید، برای اینکه هر جامعه خانوادگی و حزبی که‌به منظور غرضی از اغراض زندگی مادی و یا دینی تشکیل می‌یابد، در اول تشکیل و ابتدای انعقاد به موانع و گرفتاریهایی که از هر سو اساس آن را تهدید به انهدام می‌کند برمی‌خورد و در نتیجه قوای دفاعیش بیدار گشته و آماده می‌شود تا در راه رسیدن به هدفی که به نظرش مشروع است پیکار کند، یعنی آن نفسانیات که انسان را وادار به تحذر از ناملایمات و بذل جان و مال در این راه می‌کند در وی بیدار می‌شود. </p> <p>و همچنین به پیکار خود ادامه داده و شب و روز جان و مال خود را در این راه صرف می‌کند، و باز تجدید قوا نموده پیش می‌رود تا آنجا که برای خود تا اندازه‌ای استقلال در زندگی فراهم سازد، و تا حدی محیط را مساعد نموده و جمعیتش فزونی یافته آسایش و آرامش پیدا می‌کند، و شروع می‌کند به عیاشی و استفاده از فواید کوششهایش، در این هنگام است که آن قوای روحی که در همه اعضاء گسترده است و اعضاء را وادار بکوشش و عمل می‌کرده آرام گشته رو به سستی می‌گذارد. </p> <p>علاوه، جامعه هر قدر هم افرادش اندک باشند در مساله ایمان و خصوصیات روحی و صفات پسندیده اخلاقی خالی از اختلافات نیستند. بالآخره افرادش در این باره اختلاف دارند که یکی قوی است و یکی ضعیف و قهرا هر چه افراد اجتماع بیشتر باشند افراد سست ایمان و بیماردلان و منافقان نیز بیشتر می‌شوند، و کفه میزان این طبقه سنگین‌تر و کفه افراد برجسته سبک‌تر می‌شود. </p> <p>و در این مطلب فرقی میان جمعیت‌های دینی و احزاب دنیوی نیست. آری، سنت طبیعیی که در نظام انسانی جریان دارد بر همه اجتماعات یکسان جاری می‌شود، تجربه قطعی نیز ثابت کرده که افرادی که به خاطر غرض مهمی ائتلاف می‌کنند هر قدر عده‌شان کمتر باشد در مقابل رقبا و مزاحمینشان قوی‌تر می‌باشند و هر قدر گرفتاری و فتنه‌هایشان بیشتر باشد نشاطشان در کار و کوشش بیشتر و کار و کوشششان در اثر سریع‌تر و تیزتر است. بر عکس هر چه افرادشان بیشتر و رقبا و موانع رسیدن به مقاصدشان کمتر باشد افرادش خمودتر و خواب آلودتر و<code class="page" rel="9,164"/> سفیه‌تر خواهند بود. </p> <p>دقت کافی در جنگهای رسول خدا (ص) این معنا را روشن می‌سازد. مثلا در جنگ بدر مسلمانان پیروز شدند با اینکه عده‌شان به سیصد و بیست نفر نمی‌رسید آن هم در کمال فقر و نداشتن قوا و تجهیزات، و عده کفار تقریبا سه برابر آنان بود آن هم با داشتن عزت و شوکت و تجهیزات جنگی، و همچنین در جنگ احد و خندق و خیبر و مخصوصا جنگ حنین که داستانش از همه عجیب‌تر بود و خدای تعالی جریان آن را به بیانی که جای تردید برای هیچ اهل بحثی باقی نگذاشته بیان کرده و فرموده: <span class="aya" rel="9_25" data-words="7-25">و یوم حنین إذ أعجبتکم کثرتکم فلم تغن عنکم شیئا و ضاقت علیکم الأرض بما رحبت ثم ولیتم مدبرین...</span><span class="footnote" rel="1" title="و در جنگ حنین که فریفته و مغرور بسیاری لشکر اسلام شدید و آن لشکر زیاد اصلا بکار شما نیامد و زمین به آن فراخی بر شما تنگ شد تا آنکه همه رو به فرار نهادید سوره توبه آیه ۲۵">*</span>. </p> <h3> <span class="title" rel="8_66 8_56 8_55 8_57 8_58 8_59 8_60 8_61 8_62 8_63 8_64 8_65">اشاره به اینکه هر قدر بر عزت و شکوت ظاهری مسلمین افزوده می‌گشت از درجه ایمان و قوت معنویات آنان کاسته می‌شده است</span> </h3> <p> و این آیات بر چند نکته دلالت دارد: اول اینکه اسلام هر قدر در زمان رسول خدا  (ص) عزت و شوکت ظاهریش بیشتر می‌شدقوای روحی و درجه ایمان و فضائل اخلاقی عامه مسلمین رو به کاهش می‌گذاشت، و این تاثیر آن چنان محسوس بود که بعد از جنگ بدر-به مدتی کم و یا زیاد-این نقصان تا یک پنجم قبل از جنگ بدر رسید، هم چنان که آیات بعد از آیه مورد بحث تا اندازه‌ای به این حقیقت اشاره نموده می‌فرماید: <span class="aya" rel="8_67-68" data-words="1-33">ما کان لنبی أن یکون له أسری حتی یثخن فی الأرض تریدون عرض الدنیا و الله یرید الآخرة و الله عزیز حکیم، لو لا کتاب من الله سبق لمسکم فیما أخذتم عذاب عظیم...</span><span class="footnote" rel="2" title="سوره انفال آیه ۶۸ و ۶۷">*</span>. </p> <p>دوم اینکه این دو آیه به حسب ظاهر با هم نازل شده‌اند، زیرا هر چند از حال مؤمنین در دو زمان مختلف خبر می‌دهند، هم چنان که جمله‌ <span class="aya" rel="8_66" data-words="1-4">الآن خفف الله عنکم</span> بدان اشاره دارد و لیکن مقصود آن دو مقایسه قوای روحی مؤمنان در دو زمان است و سیاق آیه دومی طوری است که با مستقل بودن و جدا بودن از آیه اولی نمی‌سازد، و صرف اینکه حکمشان مختلف و مربوط به دو زمان مختلف هستند باعث نمی‌شوند که در دو زمان نازل شده باشند. </p> <p>بله، اگر تنها دو حکم تکلیفی را می‌رساندند و بس البته ظهور در این داشتند که دومی از آنها بعد از زمان نزول اولی نازل شده است. </p> <p>سوم اینکه ظاهر جمله‌ <span class="aya" rel="8_66" data-words="1-4">الآن خفف الله عنکم</span> -بطوری که گفته شده است-این است که این دو آیه در مقام بیان حکمی تکلیفی می‌باشند، چون تخفیف وقتی است که قبلا تکلیفی     <code class="page" rel="9,165"/> در میان باشد، گو اینکه لفظ، لفظ خبر است و لیکن منظور از آن، امر است. و حاصل مراد در آیه اولی این است که باید یکی از شما مسلمین در برابر ده نفر کفار ایستادگی کند، و در آیه دومی این است که اینک خداوند در تکلیف تخفیف داد و از این پس باید یکی از شما در برابر دو نفر از کفار مقاومت کند. </p> <p>گو اینکه ممکن است در این گفتار که: تخفیف وقتی صحیح است که قبلا تکلیفی در میان باشد مناقشه کرد، و لیکن ظهور دو آیه در اینکه دو حکم مختلف مترتب بر زمان را می‌رسانند که یکی بعد از دیگری و یکی خفیف‌تر از دیگری است جای تردید نیست. </p> <p>چهارم اینکه از ظاهر تعلیل آیه اولی به فقه و آیه دومی به صبر با در نظر داشتن اینکه مؤمنین مجاهد در هر دو آیه مقید به صبر شده‌اند استفاده می‌شود که صبر، یک نفر را در قوت روح برابر دو نفر مثل خود می‌سازد و فقه یک نفر برابر پنج نفر مثل خود، و اگر کسی هم فقه داشت و هم صبر قهرا او به تنهایی برابر ده نفر مثل خود می‌شود، و البته هیچ وقت صبر بدون فقه تحقق پیدا نمی‌کند به خلاف فقه که ممکن است بدون صبر یافت شود. </p> <p>پنجم اینکه به هر حال در قتال صبر واجب است. </p> <h3>بحث روایتی</h3> <p> در تفسیر بیضاوی در ذیل آیه‌ <span class="aya" rel="8_56" data-words="1-9">الذین عاهدت منهم ثم ینقضون عهدهم فی کل مرة</span> گفته است: منظور یهودیان بنی قریظه است که رسول خدا (ص) با ایشان معاهده بست به اینکه دشمنانش را کمک نکنند، و آنان این معاهده را نقض کرده و مشرکین را با دادن اسلحه کمک کردند، و وقتی به ایشان اعتراض شد گفتند: ما این معاهده را فراموش کرده بودیم. و آن گاه چیزی نگذشت که باز در جنگ خندق مشرکین را یاری کردند و کعب بن اشرف از میان بنی قریظه به مکه رفت و با مشرکین معاهده بست<span class="footnote" rel="1" title="تفسیر بیضاوی ج ۳ ص ۵۹">*</span>. </p> <p>مؤلف: این روایت از ابن عباس و مجاهد نقل شده و از سعید بن جبیر نیز روایت شده که گفته است: این آیه در باره شش طائفه از یهود نازل شده که یکی از آنان طایفه ابن تابوت است. و روشن شدن نقض عهدی که آیه شریفه به آن اشاره می‌کند محتاج به این است که در وقایع و حوادثی که بعد از هجرت به مدینه در مدت هفت سال میان آن حضرت و یهودیان جریان   <code class="page" rel="9,166"/> یافت بطور اجمال سیر کرد: </p><h3> <span class="title" rel="8_58 8_60 8_55 8_56 8_57 8_59 8_61 8_62 8_63 8_64 8_65 8_66">سیر اجمالی در حوادث و وقایعی که بعد از هجرت رسول اللَّه (ص) به مدینه در مدت هفت سال بین آن حضرت و طوائف یهود جریان یافت</span> </h3> <p> باید دانست که طوایفی از یهود از دیر زمانی از سرزمینهای خود به حجاز آمده و در آن اقامت گزیده بودند و در آنجا قلعه‌ها و دژهایی ساخته و به تدریج افراد و اموالشان زیاد شده، و موقعیت مهمی به دست آورده بودند. -و ما در جلد اول این کتاب در ذیل آیه‌ <span class="aya" rel="2_89" data-words="1-28">و لما جاءهم کتاب من عند الله مصدق لما معهم و کانوا من قبل یستفتحون علی الذین کفروا فلما جاءهم ما عرفوا کفروا به فلعنة الله علی الکافری</span><span class="footnote" rel="1" title="سوره بقره آیه ۸۹">*</span> روایاتی در باره اینکه یهودیان در چه زمانی به حجاز هجرت کرده و چطور شد که اطراف مدینه را اشغال کردند، و اینکه مردم مدینه را بشارت می‌دادند به آمدن رسول خدا (ص) ایراد کردیم. </p> <p>و بعد از آنکه رسول خدا (ص) به مدینه تشریف آورد و همین یهودیان را به اسلام دعوت کرد از پذیرفتن دعوتش سرباز زدند، ناگزیر رسول خدا (ص) با ایشان که سه طایفه بودند بنام <em>بنی قینقاع</em> ، <em>بنی النضیر</em> و <em>بنی قریظه</em> و در اطراف مدینه سکونت داشتند معاهده کرد و لیکن هر سه طایفه عهد خود را شکستند. </p> <p> اما بنی قینقاع-این طایفه در جنگ بدر عهد خود را نقض کردند، و رسول خدا  (ص) در نیمه شوال سال دوم هجرت بعد از بیست و چند روز از واقعه بدر بسوی آنان لشکر کشید و ایشان به قلعه‌های خود پناهنده شدند، و هم چنان تا پانزده روز در محاصره بودند تا آنکه ناچار شدند به حکم آن حضرت تن در دهند، و او هر حکمی در باره جان و مال و زن و فرزند ایشان کرد بپذیرند. رسول خدا (ص) هم دستور داد تا همه را کت‌بسته حاضر کنند، و لیکن عبد اللَّه بن ابی بن سلول که هم سوگند آنان بود وساطت کرد، و در وساطتش اصرار ورزید و در نتیجه رسول خدا (ص) دستور داد تا مدینه و اطراف آن را تخلیه کنند، بنی قینقاع به حکم آن حضرت بیرون شده و با زن و فرزندان خود به سرزمین  <em>اذرعات</em> شام کوچ کردند، و رسول خدا (ص) اموالشان را به عنوان غنیمت جنگی گرفت. و نفراتشان که همگی از شجاع‌ترین دلاوران یهود بودند به ششصد نفر می‌رسید. </p> <p>و اما بنی النضیر-این طایفه نیز با آن حضرت خدعه کردند و آن جناب بعد از چند ماه که از جنگ بدر گذشت با عده‌ای از یارانش به میان آنان رفت، و فرمود: باید او را در گرفتن خون بهای یک و یا دو نفر از کلابی‌ها که بدست عمرو بن امیه ضمری کشته شده بودند یاریش کنند. گفتند: یاریت می‌کنیم ای ابو القاسم اینجا باش تا حاجتت را برآریم. آن گاه با یکدیگر   <code class="page" rel="9,167"/> خلوت کرده و قرار گذاشتند که آن حضرت را به قتل برسانند، و برای این کار عمرو بن حجاش را انتخاب کردند، که او یک سنگ آسیاب برداشته و آن را از بلندی به سر آن حضرت بیندازد و او را خرد کند. سلام بن مشکم ایشان را ترساند و گفت: چنین کاری نکنید که به خدا سوگند او از آنچه تصمیم بگیرید آگاه است، علاوه بر اینکه این کار، شکستن عهدی است که میان ما و او استوار شده. </p> <p>در این میان از آسمان وحی رسید و رسول خدا (ص) از آنچه بنی النضیر تصمیم گرفته بودند خبردار شده از آنجا برخاسته به سرعت به طرف مدینه رفت، اصحابش از دنبال به او رسیده و از سبب برخاستن و رهسپار شدنش بسوی مدینه پرسیدند، و آن حضرت جریان تصمیم بنی النضیر را برایشان گفت. آن گاه از مدینه برای آنها پیغام فرستاد که باید تا چند روز دیگر از سرزمین مدینه کوچ کنید و در آنجا سکونت نکنید، و من این چند روزه را به شما مهلت دادم اگر بعد از این چند روز کسی از شما را در آنجا ببینم گردنش را می‌زنم. بنی النضیر بعد از این پیغام آماده خروج می‌شدند که منافق معروف عبد اللَّه بن ابی برای آنان پیغام فرستاد که از خانه و زندگی خود کوچ نکنید که من خود دو هزار نفر شمشیرزن دارم همگی را به قلعه‌های شما می‌فرستم و تا پای جان از شما دفاع می‌کنند. علاوه بر این، بنی قریظه و هم سوگندتان از بنی غطفان نیز شما را یاری می‌کنند، و با این وعده‌ها آنان را راضی کرد. </p> <p>لذا رئیس آنها حی بن اخطب کسی نزد رسول خدا (ص) فرستاد و گفت: ما از دیار خود کوچ نمی‌کنیم تو نیز هر چه از دستت می‌آید بکن. رسول خدا (ص) تکبیر گفت و اصحابش همه تکبیر گفتند. آن گاه علی (ع) را مامور کرد تا پرچم برافراشته و با اصحاب خیمه بیرون زده بنی النضیر را محاصره کنند، علی (ع) قلعه‌های بنی النضیر را محاصره کرد، و عبد اللَّه بن ابی آنها را کمک نکرد، و همچنین بنی قریظه و هم سوگندانشان از غطفان بیاری ایشان نیامدند. </p> <p>رسول خدا (ص) دستور داده بود نخلستان بنی النضیر را قطع نموده و آتش بزنند، و این مطلب بنی النضیر را سخت مضطرب کرد ناچار پیغام دادند که نخلستان را قطع مکن و اگر آن را حق خودت می‌دانی ضبط کن و ملک خودت قرار ده و اگر آن را ملک ما می‌دانی برای ما بگذار. سپس بعد از چند روز اضافه کردند: ای محمد (ص) ما حاضریم از دیار خود کوچ کنیم بشرطی که تو اموال ما را بما بدهی. حضرت فرمود: نه، بلکه بیرون بروید و هر یک بقدر یک بار شتر از اموال خود ببرید. بنی النضیر قبول نکردند، و چند روز دیگر ماندند تا سرانجام راضی شده و همان پیشنهاد آن حضرت را درخواست نمودند. حضرت<code class="page" rel="9,168"/> فرمود: نه، دیگر حق ندارید چیزی با خود بردارید و اگر ما با یکی از شما چیزی ببینیم او را خواهیم کشت، لذا بناچار بیرون رفته عده‌ای از ایشان به فدک و وادی القری رفتند و عده‌ای دیگر به سرزمین شام کوچ کردند، و اموالشان ملک خدا و رسول خدا (ص) شد و چیزی از آن نصیب لشکر اسلام نشد. و این داستان در سوره حشر آمده. از جمله کیدهایی که بنی النضیر علیه رسول خدا (ص) کردند این بود که احزابی از قریش و غطفان و سایر قبایل را علیه رسول خدا (ص) برانگیختند. </p> <p>و اما بنی قریظه-این قبیله در آغاز با اسلام در صلح و صفا بودند تا آنکه جنگ خندق روی داد، و حی بن اخطب سوار شده به مکه رفت و قریش را علیه رسول خدا  (ص) تحریک کرد و طوائف عرب را برانگیخت، از آن جمله به میان بنی قریظه رفت، و مرتب افراد را وسوسه و تحریک کرده پافشاری می‌نمود، و با رئیسشان کعب بن اسد در این باره صحبت کرد تا سرانجام آنها را راضی کرد که نقض عهد کرده و با پیغمبر بجنگند بشرطی که او نیز به یاریشان آمده و بقلعه‌شان درآید و با ایشان کشته شود. حی بن اخطب قبول کرد و به قلعه درآمد، بنی قریظه عهد خود را شکسته و با کمک احزابی که مدینه را محاصره کرده بودند براه افتادند، و شروع کردند به دشنام دادن رسول خدا (ص) و شکاف دیگری ایجاد کردن. </p> <p>از آن سو بعد از آنکه رسول خدا (ص) از جنگ احزاب فارغ شد جبرئیل با وحیی از خدا نازل شد که در آن پیامبر مامور شده بود که بر بنی قریظه لشکر بکشد. رسول خدا  (ص) لشکری ترتیب داد. و پرچم لشکر به علی (ع) سپرد، و تا قلعه‌های بنی قریظه براند و آنها را بیست و پنج روز محاصره کرد وقتی کار محاصره بر آنان سخت شد رئیسشان کعب بن اسد پیشنهاد کرد که یکی از سه کار را بکنند: یا اسلام آورده و دین محمد  (ص) را بپذیریم، یا فرزندان خود را به دست خود کشته و شمشیرها را برداشته و از جان خود دست شسته و از قلعه‌ها بیرون شویم و با لشکر اسلام مصاف شویم تا یا بر او دست یافته و یا تا آخرین نفر کشته شویم، و یا اینکه در روز شنبه که ایشان یعنی مسلمین از جنگ نکردن ما خاطر جمعند بر آنان حمله بریم. </p> <p>و لیکن بنی قریظه حاضر نشدند هیچیک از این سه پیشنهاد را قبول کنند، بلکه به رسول خدا (ص) پیغام فرستادند که ابا لبابة بن عبد المنذر را به سوی ما بفرست تا با او در کار خود مشورت کنیم، و این ابا لبابه همواره خیرخواه بنی قریظه بود، چون همسر و فرزند و اموالش در میان آنان بودند. <code class="page" rel="9,169"/> رسول خدا (ص) ابا لبابه را به میان آنان فرستاد وقتی او را دیدند شروع کردند به گریه و گفتند: چه صلاح میدانی آیا ما به حکم محمد تن در دهیم. </p> <p>ابا لبابه به زبان گفت: آری، و لیکن با دست اشاره به گلویش کرد و فهماند که اگر بحکم او تن در دهید تمام افراد شما را خواهد کشت. ابو لبابه خودش بعدها گفته بود که به خدا سوگند قدم از قدم برنداشتم مگر آنکه فهمیدم به خدا و رسولش خیانت کرده‌ام. خدای تعالی داستان او را به وسیله وحی به پیغمبرش خبر داد. </p> <p>ابو لبابه از این کار پشیمان شد و یکسره به مسجد رفته خود را به یکی از ستونهای مسجد بست و سوگند یاد کرد که خود را رها نکند تا آنکه رسول خدا (ص) او را باز کند و یا آنکه همانجا بمیرد. داستان توبه او را به رسول خدا (ص) رساندند، حضرت فرمود: او را رها کنید تا خدا توبه‌اش را بپذیرد، و پس از مدتی خداوند توبه‌اش را پذیرفت و آیه‌ای در قبول توبه‌اش نازل کرد و رسول خدا (ص) او را با دست خود از ستون مسجد باز کرد. </p> <p>سپس بنی قریظه به حکم رسول خدا (ص) تن در دادند، و چون با قبیله اوس رابطه دوستی داشتند اوسیان در باره ایشان نزد رسول خدا (ص) شفاعت کردند و کارشان به اینجا کشید که سعد بن معاذ اوسی در امرشان بهر چه خواست حکم کند، هم ایشان بدین معنا راضی شدندو هم رسول خدا (ص)، لذا رسول خدا  (ص) سعد بن معاذ را با اینکه مجروح بود حاضر کرد. </p> <p>وقتی سعد بن معاذ در باره ایشان صحبت کرد حضرت فرمود: برای سعد موقعیتی پیش آمده که در راه خدا از ملامت هیچ ملامت کننده‌ای نترسد. سعد حکم کرد به اینکه مردان بنی قریظه کشته شوند و زنان و فرزندانشان اسیر گشته و اموالشان مصادره شود. رسول خدا  (ص) حکم سعد را در باره آنان اجراء کرد و تا آخرین نفرشان را که ششصد و یا هفتصد نفر و به قول بعضی بیشتر بودند گردن زد و جز عده کمی از ایشان که قبلا ایمان آورده بودند کسی نجات نیافت. تنها عمر بن سعدی جان به سلامت برد آنهم در قضیه شکستن عهد داخل نبود و وقتی اوضاع را دگرگون یافت پا بفرار گذاشت، و از زنان جز یک زن که سنگ آسیاب را بر سر خلاد بن سوید بن صامت کوفته و او را کشته بود و در نتیجه خودش هم اعدام شد بقیه اسیر شدند. </p> <p>رسول خدا (ص) بعد از آنکه از کار یهودیان بنی قریظه فراغ یافت هر چه یهودی در مدینه بود بیرون کرد و سپس به جانب خیبر لشکر کشید، چون یهودیان خیبر در مقام<code class="page" rel="9,170"/> دشمنی برآمده و در تحریک احزاب و جمع‌آوری قبایل عرب علیه آن حضرت فعالیتها کرده بودند. رسول خدا (ص) در اطراف قلعه‌های خیبر بار بینداخت، و پس از چند روز ابو بکر را با عده‌ای از یاران خود به جنگ ایشان فرستاد، و ابو بکر کاری صورت نداد و شکست خورد، روز دیگر عمر را با جمعی روانه کرد او نیز شکست خورد. </p> <p>در این هنگام بود که فرمود: من فردا پرچم جنگ را به دست مردی می‌دهم که خدا و رسول را دوست می‌دارد، و خدا و رسول نیز او را دوست می‌دارند، به مردی می‌دهم که حمله‌هایش پی در پی است، سابقه فرار ندارد، و برنمی‌گردد تا آنکه خداوند این قلعه‌ها را به دستش فتح کند و چون فردا شد پرچم جنگ را به علی (ع) سپرد و او را بسوی پیکار با یهودیان روانه ساخت. علی (ع) برابر لشکر دشمن رفت و <em>مرحب</em> را که جنگجوی معروفی بود به قتل رسانیده و لشکر دشمن را شکست داد. لشکر کفار بدرون قلعه گریخته و در را بروی خود بستند، علی (ع) در قلعه را از جای کند و خداوند قلعه خیبر را به دست او به روی لشکر اسلام گشود، و این واقعه بعد از داستان صلح حدیبیه در محرم سال هفتم هجرت اتفاق افتاد. </p> <p>آن گاه رسول خدا (ص) یهودیانی را که باقی مانده بودند نیز از مدینه و از اطراف آن بیرون کرد، و هر قبیله‌ای را که بیرون می‌کرد، قبلا از در خیرخواهی می‌فرمود اموالشان را بفروشند و بهای آنها را دریافت نموده (سبک بار روانه شوند) این بود خلاصه داستان یهود با رسول خدا (ص). </p> <p>و در تفسیر عیاشی از جابر روایت کرده که در ذیل آیه‌ <span class="aya" rel="8_22" data-words="1-5">إن شر الدواب عند الله...</span> گفته است: این آیه در باره بنی امیه نازل شده که بدترین خلق خدایند. آری، بنی امیه کسانی بودند که از نظر باطن قرآن کافر بوده و کسانی بودند که ایمان نیاوردند<span class="footnote" rel="1" title="تفسیر عیاشی ج ۲ ص ۶۵">*</span>. </p> <p>مؤلف: نظیر این روایت را قمی از ابی حمزه از آن حضرت روایت کرده، و این معنا از باطن قرآن است نه از ظاهر آن چنان که در روایت تصریح شده. </p> <p>و در کافی بسند خود از سهل بن زیاد از بعضی اصحابش از عبد اللَّه بن سنان‌از امام صادق (ع) روایت کرده که فرمود: رسول خدا (ص) فرمود سه چیز است که در هر کس یافت شود او منافق است هر چند روزه بدارد و نماز بخواند، و خود را مسلمان بپندارد. یکی اینکه وقتی امین در کاری شد خیانت کند، و اگر سخن گفت دروغ بگوید، و   <code class="page" rel="9,171"/> اگر وعده داد خلف وعده کند، و خدای تعالی به این سه مطلب در قرآن کریم اشاره کرده، و در باره خیانت می‌فرماید: <span class="aya" rel="8_58" data-words="11-15">إن الله لا یحب الخائنین-</span> خدا خائنان را دوست نمی‌دارد و در باره دروغگویان می‌فرماید: <span class="aya" rel="3_61" data-words="27-30">لعنت الله علی الکاذبین-</span> لعنت خدا بر دروغگویان باد . و در باره وفای به وعده می‌فرماید: <span class="aya" rel="19_54" data-words="1-13">و اذکر فی الکتاب إسماعیل إنه کان صادق الوعد و کان رسولا نبیا</span> -بیاد آر اسماعیل را در کتاب که او صادق الوعد و رسول و نبی بود<span class="footnote" rel="1" title="اصول کافی ج ۲ ص ۲۹۰">*</span>. </p> <p>و در تفسیر قمی در ذیل آیه‌ <span class="aya" rel="8_60" data-words="1-7">و أعدوا لهم ما استطعتم من قوة...</span> گفته است که امام  (ع) فرموده: مقصود فراهم کردن اسلحه است<span class="footnote" rel="2" title="تفسیر قمی ج ۱ ص ۲۷۹">*</span>. </p> <h3> <span class="title" rel="8_60 8_61">روایاتی در تفسیر آیه: <span class="aya" rel="8_60" data-words="1-7">و أعدوا لهم ما استطعتم من قوة...</span> </span> </h3> <p> و در تفسیر عیاشی از محمد بن عیسی از کسی که نامش را ذکر کرده از امام صادق  (ع) روایت کرده که در ذیل آیه مزبور فرمود: مقصود شمشیر و سپر است<span class="footnote" rel="3" title="تفسیر عیاشی ج ۲ ص ۶۶">*</span>. </p> <p>و در کتاب فقیه از امام صادق (ع) بدون سند روایت کرده که در ذیل همین آیه فرمود: یکی از وسائل نیرومندی خضاب بستن به رنگ سیاه است<span class="footnote" rel="4" title="فقیه ج ۱ ص ۷۰ ش ۵۸">*</span>. </p> <p>و در کافی بسند خود از جابر از امام ابی جعفر (ع) روایت کرده که گفت: قومی بر امام حسین بن علی (ع) درآمدند و دیدند که آن جناب به رنگ سیاه خضاب کرده از سبب آن پرسیدند حضرت دست خود را به ریش خود کشید و آن گاه فرمود: رسول خدا  (ص) در یکی از جنگهایی که کرد دستور داد لشکریان به رنگ سیاه خضاب کنند تا در برابر مشرکین قوی شوند<span class="footnote" rel="5" title="کافی ج ۶ ص ۴۸۱ ح ۴">*</span>. </p> <p>و در تفسیر عیاشی از جابر انصاری روایت کرده که گفت: رسول خدا فرمود: <span class="aya" rel="8_60" data-words="1-7">و أعدوا لهم ما استطعتم من قوة</span> و مرادش تیراندازی بود<span class="footnote" rel="6" title="تفسیر عیاشی ج ۲ ص ۶۷">*</span>. </p> <p>مؤلف: این روایت را کافی هم بسند خود از عبد اللَّه بن مغیره و او بدون ذکر سند از رسول خدا (ص) روایت کرده است<span class="footnote" rel="7" title="کافی ج ۵ ص ۴۹ ح ۱۲">*</span>. زمخشری هم در ربیع الأبرار از عقبة بن عامر<span class="footnote" rel="8" title="ربیع الأبرار زمخشری">*</span>                 <code class="page" rel="9,172"/> و سیوطی در الدر المنثور<span class="footnote" rel="1" title="تفسیر برهان ج ۲ ص ۹۲">*</span> از احمد، مسلم، ابی داود، ابن ماجه، ابن جریر، ابن منذر، ابن ابی حاتم، ابو الشیخ و ابی یعقوب اسحاق بن ابراهیم و همچنین بیهقی از عقبة بن عامر جهنی از آن جناب روایت کرده‌اند. </p> <p>و در الدر المنثور است که ابو داود، ترمذی، ابن ماجه و حاکم-وی سند را صحیح دانسته-و بیهقی از عقبة بن عامر جهنی روایت کرده‌اند که گفت: من از رسول خدا  (ص) شنیدم که فرمود: خداوند بوسیله یک تیر و کمان سه طایفه را به بهشت می‌برد، یکی سازنده آن را به شرطی که از ساختن آن غرض خیر داشته باشد، و یکی آن کسی را که با آن تیر خود را در راه خدا مسلح می‌کند، و یکی آن کسی را که آن تیر را در راه خدا به کار می‌برد. </p> <p>و نیز می‌فرمود: تیراندازی کنید و سواری بیاموزید، البته اگر تیرانداز (قابلی) شوید از فن سواره نظامی بهتر است. و نیز فرمود: هر چیزی که بنی نوع بشر با آن بازی کند حرام است مگر سه چیز: یکی تمرین تیراندازی و آموختن اینکه چگونه تیر را از کمان خود بیرون کند، دوم تربیت اسب خود و تمرین اسب‌سواری، و سوم بازی کردن‌با همسران، چون اینها بازی نیست بلکه حق است. و کسی که تیراندازی بیاموزد و سپس آن را ترک کند در حقیقت نعمتی را کفران کرده است<span class="footnote" rel="2" title="تفسیر عیاشی ج ۲ ص ۶۸">*</span>. </p> <p>مؤلف: و در این معانی روایات دیگری است، و مخصوصا در باره اسب‌سواری و تیراندازی و به هر حال این روایات نمی‌خواهند شان نزول آیه را بیان کنند بلکه صرف مصداق آن را اسم می‌برند. </p> <p>و در الدر المنثور است که سعد، حارث بن ابی اسامة، ابو یعلی، ابن منذر، ابن ابی حاتم و ابن قانع در معجم خود و طبرانی، ابو الشیخ، ابن منده و رویانی در مسندش و ابن مردویه و ابن عساکر همگی از یزید بن عبد اللَّه غریب از پدرش از جدش از رسول خدا (ص) روایت کرده‌اند که در ذیل آیه‌ <span class="aya" rel="8_60" data-words="18-25">و آخرین من دونهم لا تعلمونهم الله یعلمهم</span> فرمود: مقصود طائفه جن است و شیطان عقل هیچ کسی را که اسب فربه در خانه نگهدارد فاسد و خام نمی‌کند<span class="footnote" rel="3" title="الدر المنثور ج ۳ ص ۱۹۸">*</span>. </p> <p><span class="phrase">مؤلف: در این معنا روایات دیگری نیز هست، و خلاصه این روایات این است که     <code class="page" rel="9,173"/> می‌خواهد میان جمله‌ <span class="aya" rel="8_60" data-words="18-25">و آخرین من دونهم لا تعلمونهم الله یعلمهم</span> با جمله‌ <span class="aya" rel="8_60" data-words="8-11">و من رباط الخیل</span> ارتباط برقرار کند، و این از قبیل تطبیق مصداق با عموم است نه از باب تفسیر، و منظور از <em rel="fa_8_60_14-14" data-sentence="393:48">عدو</em> در آیه، دشمنان انسی از قبیل کفار و منافقین است.</span> </p> <p>و نیز در همان کتابست که ابن مردویه از عبد الرحمن بن ابزی روایت کرده که رسول خدا  (ص) آیه را <span class="aya" rel="8_61" data-words="1-4">و إن جنحوا للسلم</span> قرائت می‌فرمود<span class="footnote" rel="1" title="تفسیر قمی ج ۱ ص ۲۷۹">*</span>. </p> <p>و نیز دارد که ابو عبید، ابن منذر، ابن ابی حاتم و ابن مردویه از ابن عباس روایت کرده‌اند که در ذیل جمله‌ <span class="aya" rel="8_61" data-words="1-6">و إن جنحوا للسلم فاجنح لها</span> گفته است: این آیه را آیه‌ <span class="aya" rel="9_29" data-words="1-9">قاتلوا الذین لا یؤمنون بالله و لا بالیوم الآخر</span>... <span class="aya" rel="9_29" data-words="34-34">صاغرون</span> نسخ کرده است<span class="footnote" rel="2" title="الدر المنثور ج ۳ ص ۱۹۲">*</span>. </p> <p>مؤلف: نسخ آیه مزبور به آیه سوره برائت که می‌فرماید: <span class="aya" rel="9_5" data-words="5-8">فاقتلوا المشرکین حیث وجدتموهم-</span> بکشید مشرکین را هر جا یافتیدشان نیز روایت شده، و خود آیه هم خالی از اشاره به این معنا نیست که حکم آن اعتبارش تا مدتی است و همیشگی نیست، برای اینکه می‌فرماید: <span class="aya" rel="8_61" data-words="1-14">و إن جنحوا للسلم فاجنح لها و توکل علی الله إنه هو السمیع العلیم</span>. </p> <p>و <span class="phrase">در کافی به سند خود از حلبی از امام صادق (ع) روایت کرده که در ذیل همین آیه یعنی آیه‌ <span class="aya" rel="8_61" data-words="1-6">و إن جنحوا للسلم فاجنح لها</span> از حضرتش پرسیدم معنای <em rel="fa_8_61_4-4" data-sentence="186:52">سلم</em> چیست؟ فرمود: معنایش پذیرفتن و داخل شدن در امر ماست.</span> و در روایت دیگری فرمود: داخل شدن در امر تو است (در آن امری که تو داخل شدی یعنی ولایت ائمه (ع) -مترجم)<span class="footnote" rel="3" title="اصول کافی ج ۱ ص ۴۱۵ ح ۱۶">*</span>. </p> <h3> <span class="title" rel="8_61">دستور پذیرش صلح در: <span class="aya" rel="8_61" data-words="1-6">و إن جنحوا للسلم فاجنح لها</span> موقت بوده و نسخ گردیده است</span> </h3> <p> مؤلف: این روایت از باب تطبیق کلی بر مصداق است. </p> <p>و در الدر المنثور است که ابن عساکر از ابی هریره روایت کرده که گفت: بر عرش خدا نوشته شده: لا اله الا انا وحدی لا شریک لی محمد عبدی و رسولی ایدته بعلی-معبودی نیست غیر من به تنهایی، و مرا شریکی نیست، محمد بنده و فرستاده من است، که او را به وسیله علی (ع) تایید نمودم و این همان معنایی است که آیه‌ <span class="aya" rel="8_62" data-words="9-14">هو الذی أیدک بنصره و بالمؤمنین</span> متعرض آنست<span class="footnote" rel="4" title="الدر المنثور ج ۳ ص ۱۹۹">*</span>. </p> <p>مؤلف: این روایت را صدوق هم در کتاب خود معانی الاخبار به سند خود از ابی- هریره، و نیز ابو نعیم در کتاب حلیة الاولیاء به سند خود از همان مرد روایت کرده‌اند، و همچنین       <code class="page" rel="9,174"/> ابن شهرآشوب آن را با ذکر سند از انس از رسول خدا (ص) نقل کرده است. </p> <p>و در تفسیر برهان از شرف الدین نجفی نقل کرده که گفته است: تاویل این آیه را ابو نعیم در حلیة الاولیاء بسند خود از ابی هریره آورده و گفته است: این آیه در حق علی بن ابی طالب (ع) نازل شده و مقصود از کلمه <em>مؤمنین</em> آن حضرت است<span class="footnote" rel="1" title="الدر المنثور ج ۳ ص ۱۹۲">*</span>. </p> <h3> <span class="title" rel="8_64 8_66">چند روایت در باره مراد از <span class="aya" rel="8_64" data-words="7-8">من اتبعک</span> در آیه شریفه: <span class="aya" rel="8_64" data-words="1-10">یا أیها النبی حسبک الله و من اتبعک من المؤمنین</span> </span> </h3> <p> مؤلف: لفظ آیه مساعد با این تاویل نیست، مگر اینکه بگوئیم منظور از اتباع در جمله <span class="aya" rel="8_64" data-words="6-10">و من اتبعک من المؤمنین</span> پیروی به تمام معنا باشد بطوری که آن شخص پیرو در هیچ شانی از شؤون از رسول خدا (ص) تخلف نداشته باشد، و کلمه <em>من</em> بیانیه نباشد بلکه تبعیض را برساند، که در این صورت ممکن است گفته شود مقصود از آن شخص مؤمن، علی  (ع) است، و لیکن تازه معلوم نیست که با سیاق آیه وفق دهد. </p> <p>و در الدر المنثور است که بزار از ابن عباس روایت کرده که گفت: بعد از آنکه عمر مسلمان شد مشرکین گفتند: مسلمانان امروز از ما انتقامشان را گرفتند و خداوند این آیه را نازل کرد: <span class="aya" rel="8_64" data-words="1-10">یا أیها النبی حسبک الله و من اتبعک من المؤمنین</span><span class="footnote" rel="2" title="الدر المنثور ج ۳ ص ۱۹۹">*</span>. </p> <p>مؤلف: این معنا در روایت دیگری نیز آمده، و لیکن با عقل درست درنمی‌آید برای اینکه آن روزهایی که عمر مسلمان شد وضع رسول خدا (ص) طوری نبود که مصحح چنین خطابی از خدای تعالی باشد. آری، آن ایام، ایام فتنه و مشقت اسلام بوده، و تا چند سال بعد از آن هم آن شدت و عسرت ادامه داشته است، و رسول خدا (ص) قدرت جنگیدن و مبارزه علنی نداشته تا محتاج یاوری باشد. علاوه، در این روایات دارد: عمر چهلمین نفر و یا چهل و چهارمین نفر بوده که مسلمان شده و حال آنکه از ظاهر آیه استفاده می‌شود که در مدینه در ضمن آیات سوره انفال نازل شده، و معلوم است که عده مسلمین در مدینه از صدها نفر متجاوز بوده است. </p> <p>و نیز در همان کتابست که ابن اسحاق و ابن ابی حاتم از زهری روایت کرده‌اند که در تفسیر آیه‌ <span class="aya" rel="8_64" data-words="1-10">یا أیها النبی حسبک الله و من اتبعک من المؤمنین</span> گفته است: این آیه در باره انصار نازل شده<span class="footnote" rel="3" title="الدر المنثور ج ۳ ص ۲۰۱ ط بیروت">*</span>. </p> <p>مؤلف: این روایت در نامساعد بودن با سیاق آیه مانند دو روایت قبلی است، مگر اینکه مقصود این باشد که این آیه در روزی که انصار به آن حضرت ایمان آوردند و یا در روزی     <code class="page" rel="9,175"/> که از آن جناب پیروی کردند نازل شده است. علاوه بر اینکه، از ظاهر سیاق برمی‌آید که مقصود از آیه دلخوش ساختن رسول خدا (ص) است به وجود گروندگان به او چه مهاجر و چه انصار، چون مقصود از آن زمینه‌چینی برای آیه بعدی است که می‌فرماید: مؤمنین را بر کارزار تحریک کن . </p> <p>و در تفسیر قمی می‌گوید: معصوم (ع) فرموده: حکم خدا در اوایل بعثت در باره مسلمانان این بودکه یک نفر از ایشان می‌بایستی در برابر ده نفر کافر مقاومت کند و اگر فرار می‌کرد مرتکب یکی از گناهان کبیره-یعنی فرار از زحف-شده بود، و بر این حساب صد نفر از ایشان می‌بایستی در برابر هزار نفر مقاومت می‌کردند. سپس وقتی خداوند معلوم کرد که به خاطر ضعفی که دارند نمی‌توانند به این تکلیف عمل کنند لذا این آیه را فرستاد: <span class="aya" rel="8_66" data-words="1-16">الآن خفف الله عنکم و علم أن فیکم ضعفا فإن یکن منکم مائة صابرة یغلبوا مائتین</span> و بر آنان واجب کرد که کمترین مرد آنان با دو مرد از کفار مقابله کند و اگر فرار کند مرتکب گناه فرار از زحف شده است، به خلاف اینکه کفار سه نفر باشند که اگر یک فرد مسلمان از برابر آنان فرار کند مرتکب این گناه نشده<span class="footnote" rel="1" title="الدر المنثور ج ۳ ص ۱۹۹">*</span>. </p> <p>مؤلف: در تفسیر عیاشی از حسین بن صالح از امام صادق از امیر المؤمنین  (ع) قریب به این مضمون روایت شده، و همچنین در این معنا روایتی در الدر المنثور به چند طریق از ابن عباس و غیر او روایت شده است<span class="footnote" rel="2" title="الدر المنثور ج ۳ ص ۲۰۰">*</span>. </p> <p>و <span class="phrase">در الدر المنثور است که شیرازی در کتاب القاب و ابن عدی و حاکم-وی سند را صحیح دانسته-از ابن عمر روایت کرده‌اند که گفت: رسول خدا (ص) کلمه  <em rel="fa_8_66_9-9" data-sentence="136:193">ضعف</em> را در آیه‌ <span class="aya" rel="8_66" data-words="1-9">الآن خفف الله عنکم و علم أن فیکم ضعفا</span> -با رفع-قرائت کردند<span class="footnote" rel="3" title="الدر المنثور ج ۳ ص ۲۰۰">*</span>.</span> </p> 
