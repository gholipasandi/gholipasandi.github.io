<h3 class="ayas">سوره مریم آیه‌های ۵۸ تا ۶۳</h3><code class="section" rel="19_58-63"/><h3>ترجمه آیات</h3> <p> <span class="trans" rel="19_58">همان کسانی که خدا موهبتشان داده بود، از فرزندان آدم و از فرزندان آن کسانی که همراه نوح بر کشتی سوار کردیم و از فرزندان ابراهیم و اسرائیل و آن کسانی که هدایت کرده و برگزیده بودیم، چون آیه‌های خدا بر ایشان خوانده می‌شد به حال گریه به خاک می‌افتادند و سجده می‌کردند.  «۵۸» </span><span class="trans" rel="19_59">و از پی آنان خلفی جانشین ایشان شدند که نماز را مهمل گذاشتند و پیرو هوسها شدند که به زودی سرگشتگی خود را خواهند دید.  «۵۹» </span><span class="trans" rel="19_60">مگر کسانی که توبه کرده و ایمان آورده و کار شایسته کرده باشند آنها به بهشت داخل شوند، و به هیچ وجه ستم نبینند. <code class="page" rel="14,98"/> «۶۰» </span><span class="trans" rel="19_61"> بهشت‌های جاویدان که خدای رحمان از غیب به بندگانش وعده داده که وعده او آمدنی است.  «۶۱» </span><span class="trans" rel="19_62">در آنجا یاوه‌ای نشنوند مگر سلامی و در آنجا بامدادان و شامگاهان روزی خویش را دارند.  «۶۲» </span><span class="trans" rel="19_63">این بهشتی است که به هر کس از بندگان خویش که پرهیزکار باشد می‌دهیم.  «۶۳» </span></p>       <h3>بیان آیات</h3> <p> در سابق که در باره غرض این سوره بحث کردیم گذشت که آنچه از سیاق آن بر می‌آید این است که می‌خواهد بیان کند که عبادت خدای تعالی-یعنی دین توحید-دین اهل سعادت و رشد است، دین انبیاء و اولیاء است، و تخلف از طریقه ایشان، یعنی ضایع کردن نماز و پیروی شهوات، پیروی راه ضلالت است و کسی که چنین کند گمراه است، مگر آنکه توبه کند و ایمان آورد و عمل صالح انجام دهد. </p> <p>پس آیات و مخصوصا سه آیه اول آن متضمن خلاصه غرض سوره است و این خلاصه‌گیری را به صورت استنباط از داستانهای وارده در سوره بیان کرده است. </p> <p>و تفاوت این سوره با سایر سوره‌ها همین است که در سایر سوره‌های طولانی غرض از سوره را به عنوان برائت استهلال در ابتدای آن، و نیز به عنوان حسن الختام در آخر آن بیان می‌کند، ولی در این سوره این غرض را در وسط آن بیان کرده است. </p> <h3> <span class="title" rel="19_58">معنای آیه شریفه: <span class="aya" rel="19_58" data-words="1-7">أولئک الذین أنعم الله علیهم من النبیین...</span> </span> </h3> <p> <span class="aya" rel="19_58" data-words="1-7">أولئک الذین أنعم الله علیهم من النبیین...</span>. </p> <p>کلمه <em>اولئک</em> اشاره به نامبردگان در آیات قبل است، یعنی به زکریا، یحیی، مریم، عیسی، ابراهیم، اسحاق، یعقوب، موسی، هارون، اسماعیل و ادریس (ع). </p> <p>در سابق هم به این نکته اشاره کردیم که از سیاق آیات سوره بر می‌آید، داستانهایی که در آن آورده شده به عنوان مثل است، و این آیه و دو آیه بعدش نتیجه‌ای است که از آن مثالها استخراج شده است، و لازمه این نظریه این است که کلمه <em>اولئک</em> اشاره به عین نامبردگان در همه داستانها بوده و مبتداء باشد و جمله‌ <span class="aya" rel="19_58" data-words="2-5">الذین أنعم الله علیهم</span> صفت آن و جمله‌ <span class="aya" rel="19_58" data-words="27-29">إذا تتلی علیهم...</span> خبر آن باشد. </p> <p>این آن نظریه‌ای است که تدبر در سیاق آن را افاده می‌کند، و اگر جمله‌ <span class="aya" rel="19_58" data-words="2-5">الذین أنعم الله علیهم</span> را خبر کلمه <em>اولئک</em> بگیریم، و در نتیجه جمله‌ <span class="aya" rel="19_58" data-words="27-29">إذا تتلی علیهم</span> خبر بعد از خبر باشد، معنایی به دست می‌آید که آن طور که باید با سیاق آیه ملائمت و سازگاری داشته<code class="page" rel="14,99"/> باشد ندارد. </p> <p>در این آیه خدای عز و جل خبر داده که بر این نامبردگان انعام نمود، و این معنا را مطلق هم آورده، و این اطلاق کلام دلالت می‌کند بر اینکه نعمت الهی از هر سو به ایشان احاطه دارد و دیگر از هیچ سوء و جهتی نقمت و نکبت ندارند، پس اینان اهل سعادت و فلاح به تمام معنی الکلمه هستند. </p> <p>و از سوی دیگر در سوره حمد، از همین طائفه خبر داده که اصحاب صراط المستقیم‌اند و صراط مستقیم را معنا کرده به راهی که سالک آن از غضب خدا و ضلالت ایمن است، چون فرموده: <span class="aya" rel="1_6-7" data-words="1-13">اهدنا الصراط المستقیم، صراط الذین أنعمت علیهم غیر المغضوب علیهم و لا الضالین</span><span class="footnote" rel="1" title="سوره حمد، آیه ۷">*</span> و نیز در سوره انعام آنان را مردمی ایمن و راه یافته معرفی نموده و فرموده: <span class="aya" rel="6_82" data-words="1-13">الذین آمنوا و لم یلبسوا إیمانهم بظلم أولئک لهم الأمن و هم مهتدون</span><span class="footnote" rel="2" title="سوره انعام، آیه ۸۲">*</span> پس معلوم می‌شود اصحاب صراط مستقیم که مصون از غضب و ضلالتند و ایمان خود را با ظلم مشوب نساخته‌اند، از هر خطری که آدمی را تهدید می‌کند ایمنند، پس در سلوک راه زندگی که پیمودند سعادتمند بودند، و راهی هم که آنان سلوک کردند راه سعادت بوده است. </p> <p>کلمه <em>من</em> در جمله‌ <span class="aya" rel="19_58" data-words="6-7">من النبیین</span> تبعیضی است، و عدیل آن در جمله‌ <span class="aya" rel="19_58" data-words="22-26">و ممن هدیناو اجتبینا</span> است که توضیحش خواهد آمد، مفسرین جائز دانسته‌اند که کلمه مزبور بیانیه باشد نه تبعیضی، و لیکن شما خواننده توجه دارید که اگر اینطور باشد معنا چنین می‌شود که  اینان که خدا انعامشان کرده انبیاء هستند و حال آنکه گفتیم کلمه <em>اولئک</em> به همه نامبردگان بر می‌گشت که بعضی از آنان مانند مریم از انبیاء نبودند، مگر آنکه بگویند: کلمه مذکور اشاره به نامبردگان، از باب مثل باشد، و معنا این باشد: اینان که نامبردیم و امثالشان که خدا انعامشان کرده انبیاء و از آنانند که ما هدایت و انتخابشان کردیم . </p> <p>و <span class="phrase">جمله‌ <span class="aya" rel="19_58" data-words="8-10">من ذریة آدم</span> در معنای صفت است برای <em rel="fa_19_58_7-7" data-sentence="95:244">نبیین</em> ، و کلمه <em>من</em> در آن برای تبعیض است، یعنی از انبیایی هستند که بعضی از ذریه آدم و نمونه‌هایی از جنس بشر بودند، نه اینکه بیان برای <em rel="fa_19_58_7-7" data-sentence="287:94">نبیین</em> باشد، چون اگر بیان بگیریم خلل در معنا رخ می‌دهد،  (چون معنا این می‌شود که ذریه آدم پیغمبرند).</span> </p> <p>جمله‌ <span class="aya" rel="19_58" data-words="11-15">و ممن حملنا مع نوح</span> عطف است بر جمله‌ <span class="aya" rel="19_58" data-words="8-10">من ذریة آدم</span> که مراد از آنان     <code class="page" rel="14,100"/> افرادی است که در کشتی با نوح بودند، و ذریه آنان که خداوند در ذریه‌شان برکت نهاد و به حکم آیه‌ <span class="aya" rel="37_77" data-words="1-5">و جعلنا ذریته هم الباقین</span><span class="footnote" rel="1" title="و نژاد و اولاد او را در زمین باقی داشتیم سوره صافات، آیه ۷۷">*</span> ذریه خود نوح بودند. </p> <p>جمله‌ <span class="aya" rel="19_58" data-words="16-21">و من ذریة إبراهیم و إسرائیل</span> نیز مانند جمله قبلش عطف بر جمله‌ <span class="aya" rel="19_58" data-words="6-7">من النبیین</span> است. </p> <p>خدای تعالی در این آیه افرادی را که بر آنان انعام نموده چهار طائفه معرفی کرده است: 1-ذریه آدم 2-آنان که با نوح در کشتیشان قرار داد،3-ذریه ابراهیم 4-ذریه اسرائیل، و این چهار طائفه هر یک نسبت به طائفه بعد خود شمول دارد، و با ذکرش حاجت به ذکر آن نمی‌گذارد زیرا مثلا ذریه اسرائیل خود ذریه ابراهیم بودند و ذریه ابراهیم و اسرائیل از آنان که با نوح به کشتی در آمدند بودند، و همه نامبردگان از ذریه آدم (ع) بودند. </p> <p>و شاید وجه این تعبیر، و ذکر خاص بعد از عام، اشاره به این باشد که نعمت سعادت، و برکت نبوت بر نوع بشر دفعة بعد دفعة نازل شده، و این معنا را قرآن کریم در چهار جا برای چهار طایفه ذکر فرموده: </p><h3> <span class="title" rel="19_58 19_59 19_60 19_61 19_62 19_63">چهار بیان در آیات قرآنی که چهار میعاد را برای اختصاص نوع بشر به نعمت نبوت و موهبت سعادت بیان می‌کند</span> </h3> <p> اول: برای عامه بنی آدم، که فرموده: <span class="aya" rel="2_38-39" data-words="1-30">قلنا اهبطوا منها جمیعا فإما یأتینکم منی هدی فمن تبع هدای فلا خوف علیهم و لا هم یحزنون، و الذین کفروا و کذبوا بآیاتنا أولئک أصحاب النار هم فیها خالدون</span><span class="footnote" rel="2" title="گفتیم همگی از آن فرود آیید هر گاه هدایتی از طرف من برای شما آمد کسانی که از آن پیروی کنند نه ترسی بر آنها است و نه غمگین می‌شوند و کسانی که کافر شوند و آیات ما را تکذیب کنند اهل دوزخند و همیشه در آن خواهند بود سوره بقره، آیه ۳۸ و ۳۹">*</span>. </p> <p>دوم: آنجا که می‌فرماید: <span class="aya" rel="11_48" data-words="1-22">قیل یا نوح اهبط بسلام منا و برکات علیک و علی أمم ممن معک و أمم سنمتعهم ثم یمسهم منا عذاب ألیم</span><span class="footnote" rel="3" title="(به نوح) گفته شد: ای نوح!با سلامت و برکت از ناحیه ما بر تو و بر تمام امتهایی که با تواند فرود آی، و امتهایی نیز هستند که ما آنها را از نعمتها بهره‌مند می‌سازیم سپس عذاب دردناکی از سوی ما به آنها می‌رسد سوره هود، آیه ۴۸">*</span>. </p> <p>سوم: آنجا که می‌فرماید: <span class="aya" rel="57_26" data-words="1-19">و لقد أرسلنا نوحا و إبراهیم و جعلنا فی ذریتهما النبوة و الکتاب فمنهم مهتد و کثیر منهم فاسقون</span><span class="footnote" rel="4" title="و البته ما نوح و ابراهیم را (به سوی خلق) فرستادیم و در فرزندانشان نبوت و کتاب قرار دادیم پس برخی از آنها به راه حق هدایت یافتند و بسیاری به فسق و بد کاری شتافتند سوره حدید، آیه ۲۶">*</span>. </p> <p>         <code class="page" rel="14,101"/> چهارم: آنجا که می‌فرماید: <span class="aya" rel="45_16" data-words="1-18">و لقد آتینا بنی إسرائیل الکتاب و الحکم و النبوة و رزقناهم من الطیبات و فضلناهم علی العالمین</span><span class="footnote" rel="1" title="و به تحقیق ما به بنی اسرائیل کتاب و حکمت و نبوت دادیم و از ارزاق طیب روزیشان کردیم و بر عالمیان عصر خود برتریشان دادیم سوره جاثیه، آیه ۱۶">*</span>. </p> <p>پس در این چهار میعاد، نوع بشری را به نعمت نبوت، و موهبت سعادت اختصاص داده، و در آیه مورد بحث که می‌فرماید: <span class="aya" rel="19_58" data-words="6-21">من النبیین من ذریة آدم و ممن حملنا مع نوح و من ذریة إبراهیم و إسرائیل</span> بدان اشاره نموده، و در داستانهای گذشته از ذریه‌های چهارگانه نمونه‌هایی-یعنی ادریس از ذریه آدم، و ابراهیم از ذریه کشتی‌نشینان با نوح، و اسحاق و یعقوب از ذریه ابراهیم، و زکریا و یحیی و عیسی و موسی و هارون و اسماعیل، آن طور که استظهار نمودیم-از ذریه اسرائیل گذشت. </p> <h3> <span class="title" rel="19_58">توضیح جمله: <span class="aya" rel="19_58" data-words="22-26">و ممن هدینا و اجتبینا</span> در آیه: <span class="aya" rel="19_58" data-words="1-5">أولئک الذین أنعم الله علیهم...</span> و وجوهی که در معنای آن گفته شده است</span> </h3> <p> <span class="phrase">جمله‌ <span class="aya" rel="19_58" data-words="22-26">و ممن هدینا و اجتبینا</span> عطف است بر <em rel="fa_19_58_6-7" data-sentence="95:766">من النبیین</em> ، و این نبیین غیر آن کسانی است که خدا بر آنان انعام نمود زیرا این نعمت مخصوص به نبیین و منحصر در ایشان نیست تا بگوئیم <span class="aya" rel="19_58" data-words="2-5">الذین أنعم الله علیهم</span> همان نبیین هستند، به دلیل اینکه آیه‌ <span class="aya" rel="4_69" data-words="1-24">و من یطع الله و الرسول فأولئک مع الذین أنعم الله علیهم من النبیین و الصدیقین و الشهداء و الصالحین و حسن أولئک رفیقا</span><span class="footnote" rel="2" title="و کسی که خدا و پیامبر رای اطاعت کند (در روز رستاخیز) همنشین کسانی خواهد بود که خدا نعمت خود رای بر آنها تمام کرده، از پیامبران و صدیقان و شهداء و صالحان، و آنها رفیقهای خوبی هستند">*</span> صریحا فرموده که‌ <span class="aya" rel="19_58" data-words="2-5">الذین أنعم الله علیهم</span> هم نبیین هستند و هم صدیقین و شهداء و صالحین.</span> </p> <p>علاوه بر این خدای سبحان در ضمن داستانهایی که به عنوان نمونه از <span class="aya" rel="19_58" data-words="2-5">الذین أنعم الله علیهم</span> آورده یکی هم داستان مریم است و حال آنکه می‌دانیم او از انبیاء نبوده بلکه از صدیقین است مانند آیه شریفه‌ <span class="aya" rel="5_75" data-words="1-14">ما المسیح ابن مریم إلا رسول قد خلت من قبله الرسل و أمه صدیقة</span><span class="footnote" rel="3" title="مسیح فرزند مریم فقط فرستاده (خدا) بود پیش از وی فرستادگان دیگری بودند مادرش نیز بسیار راستگو بود سوره مائده، آیه ۷۵">*</span> پس مراد از جمله‌ <span class="aya" rel="19_58" data-words="22-26">و ممن هدینا و اجتبینا</span> انبیاء نبوده بلکه صدیقین و شهداء و صالحین است. </p> <p>نظریه آن مفسری<span class="footnote" rel="4" title="روح المعانی، ج ۱۶، ص ۱۰۸">*</span> که گفته: جمله‌ <span class="aya" rel="19_58" data-words="22-26">و ممن هدینا و اجتبینا</span> عطف بر جمله   </p> <p>سوره نساء، آیه 69.      <code class="page" rel="14,102"/> <span class="aya" rel="19_58" data-words="6-7">من النبیین</span> است، و کلمه <em>من</em> را در آن بیانیه گرفته، فاسد است. بعضی<span class="footnote" rel="1" title="روح المعانی، ج ۱۶، ص ۱۰۸">*</span> دیگر در فساد آن گفته‌اند که ظاهر عطف این است که میان معطوف و معطوف علیه مغایرت باشد، و بنا بر این صاحب این نظریه ناگزیر است برای توجیه نظریه خود بگوید که معنای آیه این است که و از جمله کسانی که ما برایش میان نبوت و هدایت و اجتباء جمع کردیم تا بیشتر احترامش کنیم... و این معنا خلاف ظاهر آیه است. و لیکن این اشکال به او وارد نیست، چون اگر در عطف لازم است میان معطوف و معطوف علیه مغایرت باشد، مغایرت فی الجمله است، نه اینکه مصداق هر یک غیر دیگری باشد، بلکه همین که بر حسب وصف و بیان مختلف باشد کافی است. </p> <p>و نیز یکی<span class="footnote" rel="2" title="روح المعانی، ج ۱۶، ص ۱۰۷">*</span> دیگر از نظریه‌های فاسد این است که گفته‌اند: جمله مذکور عطف است بر جمله‌ <span class="aya" rel="19_58" data-words="8-10">من ذریة آدم</span> و کلمه <em>من</em> را هم در آن تبعیضی گرفته‌اند، که وجه فسادش از آنچه گذشت معلوم شد. </p> <p>و <span class="phrase">باز نظیر آن، نظریه کسی<span class="footnote" rel="3" title="مجمع البیان، ج ۶، ص ۵۱۹">*</span> است که گفته جمله‌ <span class="aya" rel="19_58" data-words="22-24">و ممن هدینا</span> جمله‌ای استینافی و ابتدایی است، و عطف بر ما قبل نیست، زیرا کلام قبلی در کلمه <em rel="fa_19_58_21-21" data-sentence="257:254">اسرائیل</em> تمام شده، و از جمله مورد بحث دوباره شروع به سخن شده و فرموده که میان امتها از کسانی که ما هدایتشان کرده و انتخابشان نمودیم، مردمی هستند که وقتی آیات رحمان بر آنان خوانده می‌شود با چشم گریان به سجده می‌افتند و مبتدای جمله به خاطر اینکه معلوم بود حذف شده.</span> </p> <p>این نظریه را به ابی مسلم مفسر نسبت داده‌اند. </p> <p>ولی این تقدیر گرفتن مبتدا تقدیری است بدون دلیل، علاوه بر این با این تفسیر غرض از آیه پایمال می‌شود، چون غرض از آن به طوری که سیاق بر آن گواهی می‌دهد این است که طریقه آن بندگان را که خدا بر آنان انعام فرموده بیان کند و بفرماید که به این جهت به ایشان انعام شد که برای خدای تعالی خضوع و خشوع داشتند، و اگر به بازماندگانشان آن انعام را نکرد برای این بود که ایشان از طریقه پدران خود اعراض نموده، نماز را ضایع و شهوات را پیروی کردند، و این غرض تمام نمی‌شود مگر به اینکه جمله‌ <span class="aya" rel="19_58" data-words="27-29">إذا تتلی علیهم</span> تا به آخر، همه خبر باشد، برای جمله‌ <span class="aya" rel="19_58" data-words="1-5">أولئک الذین أنعم الله علیهم</span>، و اگر جمله‌ <span class="aya" rel="19_58" data-words="22-24">و ممن هدینا</span> تا به آخر را استینافیه و مقطوع از ما قبل بگیریم این غرض به کلی باطل می‌شود. </p> <p>       <code class="page" rel="14,103"/> <span class="phrase">کلمه <em rel="fa_19_58_33-33" data-sentence="5:477">سجدا</em> در جمله‌ <span class="aya" rel="19_58" data-words="32-35">خروا سجدا و بکیا</span> جمع ساجد است و کلمه <em rel="fa_19_58_35-35" data-sentence="164:362">بکی</em> بر وزن فعول جمع باکی است، و جمله مذکور خبر است برای کلمه <em rel="fa_19_58_2-2" data-sentence="279:290">للذین</em> که در صدر آیه است، احتمال هم دارد که به خاک افتادن برای سجده با حالت گریه، کنایه باشد از کمال خضوع و خشوع، زیرا سجده مجسم کننده کمال خضوع، و گریه مجسم کننده کمال خشوع است، و بنا بر این معنا، جا دارد مقصود از آیات و تلاوت آن یاد آوری هر چیزی باشد که شانی از شؤون خدای تعالی را حکایت می‌کند.</span> </p> <p>و <span class="phrase">اما اینکه بعضی<span class="footnote" rel="1" title="تفسیر روح المعانی، ج ۱۶، ص ۱۰۸">*</span> گفته‌اند: مراد از تلاوت آیات، قرائت کتابهای آسمانی، و یا خصوص آن آیاتی از آن کتابها است که عذاب کفار و مجرمین را خاطر نشان می‌سازد، و یا مراد از <em rel="fa_19_58_33-33" data-sentence="238:135">سجود</em> ، نماز یا سجده تلاوت است، و یا اینکه گفته‌اند: مراد از <em>بکاء</em> گریه در هنگام شنیدن آیات و یا تلاوت آن است، احتمالاتی بی وجه است.</span> </p> <p>پس معنای آیه (و خدا داناتر است) این شد که: اینان که خدا انعامشان کرده بعضی از انبیاء از ذریه آدمند، و از آنهایی هستند که خدا با نوح در کشتی سوارشان کرد، و از ذریه ابراهیم و اسرائیلند، و بعضی دیگر از اهل هدایت و اجتبایند که برای خدای رحمان خاضعند، و چون نزد ایشان آیات او تلاوت شود خاشعند. </p> <p>البته در اینجا جا داشت بفرماید: کانوا اذا تتلی علیهم... ولی اینطور نفرموده چون عنایت در این مقام به بیان حال نوع است، بدون اینکه نظری به زمان گذشته و آینده داشته باشد و تنها عنایت به تقسیم آن به سلف صالح و خلف طالح، و توبه کاری که ایمان آورده و عمل صالح می‌کند بوده، و این خود روشن است. </p> <p><code class="aya" rel="19_59"/> <span class="aya" rel="19_59" data-words="1-12">فخلف من بعدهم خلف أضاعوا الصلاة و اتبعوا الشهوات فسوف یلقون غیا</span>. </p> <p>اهل لغت گفته‌اند: کلمه <em>خلف</em> در صورتی که با سکون لام خوانده شود به معنای بدل زشت است، و در صورتی که با فتحه لام خوانده شود ضد آن است، یعنی به معنای بدل خوب است، گاهی هم می‌شود که بعکس استعمال شود. </p> <p>و کلمه <em>اضاعوا</em> از ضیاع است، که ضیاع هر چیزی به معنای فساد و یا از بین رفتن آن است، از این جهت که آن طور که باید، سرپرستی نشود، مثلا وقتی گفته می‌شود فلان اضاع المال-فلانی مال را ضایع کرد که با سوء تدبیرش آن را محافظت نکرد و از دست داد، و در جایی مصرف کرد که نباید می‌کرد. </p> <p>   <code class="page" rel="14,104"/> کلمه <em>غی</em> به معنای ضد رشد است، و رشد به معنای اصابه واقع است، قهرا غی به معنای این است که کسی فکرش به واقع نرسد و به خطا رود، که در حقیقت قریب المعنای با ضلالت است که خلاف هدایت می‌باشد، و خود به معنای پیمودن راهی است که صاحبش را به غایت منظور خود برساند. </p> <h3> <span class="title" rel="19_59 19_58 19_60 19_61 19_62 19_63">مقصود از اینکه خلف کسانی که خدا به آنان انعام کرده بود و برای خدا خاضع و خاشع بودند، نماز را ضایع کردند</span> </h3> <p> پس معنای جمله‌ <span class="aya" rel="19_59" data-words="1-4">فخلف من بعدهم خلف...</span> این است که به جای آنان که خدا انعامشان کرده بود و طریقه‌شان خضوع و خشوع برای خدای تعالی بوده همواره با عبادت متوجه او می‌شدند، قومی آمدند و قائم مقام ایشان شدند که آنچه را از آنان گرفتند یعنی نماز و توجه عبادی به سوی خدای سبحان را ضایع کرده و در آن سهل‌انگاری نمودند، بلکه به کلی از آن اعراض نمودند، و در عوض شهوات را پیروی کردند، و در نتیجه همان شهوات، ایشان را از مجاهده در راه خدا و توجه به او مانع گردید. </p> <p>از همین جا روشن می‌شود که مراد از ضایع کردن نماز فاسد کردن آن است، به اینکه در آن سهل‌انگاری و بی‌اعتنایی کنند، و در نتیجه کار به جایی برسد که آن را بازیچه قرار دهند و در آن دخل و تصرف نمایند، و سر انجام بعد از قبولش به کلی ترکش کنند و ضایعش گذارند. </p> <p>پس اینکه بعضی‌ها<span class="footnote" rel="1" title="مجمع البیان، ج ۶، ص ۵۱۹ به نقل از محمد بن کعب">*</span> گفته‌اند: مراد از ضایع کردن نماز ترک آن است خیلی حرف صحیحی نیست، چون ترک، به کلی ضایع کردن را نمی‌گویند، و عنایت دو آیه شریفه متعلق به این نکته است که دین الهی از آن طبقه صالح به این طبقه خلف ناصالح آنها منتقل گردید، و حق جانشینی آنان را در باره دین ادا نکردند، و آنچه را از نماز به ارث برده بودند ضایع گذارند، در حالی که نماز تنها رکن عبودیت بود، و در عوض شهوات را که سد راه حق است پیروی نمودند. </p> <p> <span class="aya" rel="19_59" data-words="10-12">فسوف یلقون غیا</span> -بعضی‌ها<span class="footnote" rel="2" title="مجمع البیان، ج ۶، ص ۵۱۹ به نقل از زجاج">*</span> گفته‌اند: یعنی فسوف یلقون جزاء غیهم-به زودی کیفر غی خود را می‌بینند ، و در حقیقت این عبارت مانند جمله <span class="aya" rel="25_68" data-words="21-26">و من یفعل ذلک یلق أثاما</span> <em> است که، تقدیرش</em> و من یفعل ذلک یلق جزاء أثمه است، یعنی هر کس چنین کند کیفر گناه خود را می‌بیند. </p> <p>ممکن هم هست مراد از غی، خودش باشد نه جزایش، به این صورت که غی را غایت     <code class="page" rel="14,105"/> و منتهای سیر در مسیر فرض کرده باشد، و مسیر عبارت باشد از ضایع کردن نماز و پیروی شهوات، و نقطه انتهایش عبارت باشد از غی، آن گاه فرموده باشد حال که این طبقه ناخلف راهی پیش گرفته‌اند که نهایتش غی است، به زودی به همان نهایت نیز می‌رسند، حال یا به اینکه در قیامت که عالم کشف حقایق است پی به گمراهی خود می‌برند، یا به اینکه همان گمراهی رفته رفته در دلهاشان رسوخ می‌کند تا آنجا که از اولیای شیطان شوند، هم چنان که فرمود: <span class="aya" rel="15_42" data-words="1-11">إن عبادی لیس لک علیهم سلطان إلا من اتبعک من الغاوین</span><span class="footnote" rel="1" title="بندگان من چنین نیستند که تو بتوانی بر ایشان مسلط شوی مگر آن جاهلان گمراهی که خود پیروی تو کنند سوره حجر، آیه ۴۲">*</span> و به هر حال عبارت مذکور استعاره از کنایه لطیفی است. </p> <p><code class="aya" rel="19_60"/> <span class="aya" rel="19_60" data-words="1-15">إلا من تاب و آمن و عمل صالحا فأولئک یدخلون الجنة و لا یظلمون شیئا</span>. </p> <p>این آیه استثنایی از آیه سابق است، و می‌فرماید: کسانی که از این راه شیطانی برگردند و ایمان آورده عمل صالح کنند داخل بهشت گشته و به هیچ وجه ظلم نمی‌شوند بلکه به همان طبقه گذشته که مورد انعام خدا بودند ملحق می‌گردند البته با آنان، نه اینکه از آنان باشند هم چنان که در آیه‌ <span class="aya" rel="4_69" data-words="1-24">و من یطع الله و الرسول فأولئک مع الذین أنعم الله علیهم من النبیین و الصدیقین و الشهداء و الصالحین و حسن أولئک رفیقا</span><span class="footnote" rel="2" title="سوره نساء، آیه ۶۹">*</span> نیز فرمود: کسانی که خدا و رسول را اطاعت می‌کنند با کسانی (نه از کسانی) خواهند بود که خدا به ایشان انعام فرموده، که عبارتند از انبیاء و صدیقین و شهداء و صالحین، که نیکو رفقایی هستند. </p> <p> <span class="aya" rel="19_60" data-words="9-11">فأولئک یدخلون الجنة</span> -این جمله از باب به کار بردن مسبب در جای سبب است، و اصل آن‌ اولئک یوفون اجرهم است، یعنی ایشان به تمام و کمال اجر خود را می‌یابند، به دلیل اینکه بعد از آن فرموده: <span class="aya" rel="19_60" data-words="12-15">و لا یظلمون شیئا</span> چون ظلم نشدن در کوچکترین عمل از لوازم یافتن اجر تمام و کمال است، نه از لوازم داخل بهشت شدن. </p> <p><code class="aya" rel="19_61"/> <span class="aya" rel="19_61" data-words="1-11">جنات عدن التی وعد الرحمن عباده بالغیب إنه کان وعده مأتیا</span>. </p> <p><span class="phrase">کلمه <em rel="fa_19_61_2-2" data-sentence="5:719">عدن</em> به معنای اقامت است، و اگر بهشت را عدن نامیده‌اند اشاره به این است که انسان بهشتی در بهشت، جاودان و ابدی است، و کلمه <em>وعده به غیب</em> وعده به چیزی است که موعود فعلا آن را نمی‌بیند، و <em>ماتی</em> بودن <em>وعد</em> به این است که تخلف نکند، در مجمع البیان گفته: کلمه <em>ماتی</em> اسم مفعول است ولی معنای فاعل دارد، چون درست است که تو، به آن وعده می‌رسی، ولی آن هم به تو می‌رسد، هم چنان که هر چیز که به آدمی برسد آدمی هم به آن     <code class="page" rel="14,106"/> می‌رسد، هم گفته می‌شود پنجاه سال بر من آمد، و هم من به پنجاه رسیدم، بعضی دیگر گفته‌اند: موعود آدمی نیست، بلکه بهشت است و مؤمنین به بهشت می‌رسند، نه اینکه بهشت به مؤمنین برسد<span class="footnote" rel="1" title="مجمع البیان، ج ۳، ص ۵۲۱">*</span>.</span> </p> <h3> <span class="title" rel="19_58 19_59 19_60 19_61 19_62 19_63">اشاره به معنای اینکه بهشتیان از یکدیگر <em>سلام</em> می‌شنوند و نکته‌ای در مورد تعبیر از بهشت به میراثی که به متقین می‌رسد</span> </h3> <p> <code class="aya" rel="19_62"/> <span class="aya" rel="19_62" data-words="1-13">لا یسمعون فیها لغوا إلا سلاما و لهم رزقهم فیها بکرة و عشیا</span>. </p> <p>همانطور که در این آیه بیان فرموده یکی از خصوصی‌ترین صفات بهشت آن است که در آن لغوی شنیده نمی‌شود، و خدای تعالی به این نعمت در چند جا منت نهاده که به زودی تفصیلش را در جای مناسبی ان شاء اللَّه بیان می‌کنیم. </p> <p>و اگر سلام را از آن استثناء کرده استثنای منفصل است، و کلمه <em>سلام</em> قریب المعنای با امن است-که در سابق فرق میان آن دو گذشت-و خلاصه‌اش این بود که وقتی به کسی می‌گویی تو از من در امانی معنایش این است که از من حرکت و سخنی که ناراحتت کند نخواهی دید، ولی وقتی به کسی می‌گویی سلام من بر تو باد، معنایش این است که نه تنها چیزی که ناراحتت کند نمی‌بینی، بلکه هر چه می‌بینی چیزی خواهد بود که ناراحتت نمی‌کند، و اهل بهشت این سلام را از ملائکه و از رفقای بهشتی خود می‌شنوند، هم چنان که خدای تعالی از ملائکه حکایت کرده که می‌گویند <span class="aya" rel="39_73" data-words="19-21">سلام علیکم طبتم</span><span class="footnote" rel="2" title="سلام بر شما باد که چه عیش (بدی) نصیب شما گردید سوره زمر، آیه ۷۳">*</span> و به رفقای بهشتی نسبت داده فرموده‌ <span class="aya" rel="56_91" data-words="1-5">فسلام لک من أصحاب الیمین</span><span class="footnote" rel="3" title="سلام بر تو باد از ناحیه اصحاب یمین سوره واقعه، آیه ۹۱">*</span>. </p> <p> <span class="aya" rel="19_62" data-words="7-13">و لهم رزقهم فیها بکرة و عشیا</span> -ظاهر کلام این است که آمدن رزق در صبح و شام کنایه باشد از آمدن آن پشت سر هم و بدون انقطاع. </p> <p><code class="aya" rel="19_63"/> <span class="aya" rel="19_63" data-words="1-9">تلک الجنة التی نورث من عبادنا من کان تقیا</span>. </p> <p><span class="phrase">کلمه <em>ارث</em> و <em rel="fa_19_63_4-4" data-sentence="20:142">وراثت</em> به معنای این است که مال و یا شبه مالی از شخصی به دیگری برسد، بعد از آنکه شخص اول آن را با مردن خود و یا با جلای وطن و امثال آن ترک گفته باشد.</span> </p> <p>و در اینجا بهشت را از این جهت ارث نامیده که بهشت در معرض آن بود که به تمامی افراد اعطاء شود، چون خدا آن را به شرط ایمان و عمل صالح به همه وعده داده بود، پس اگر به متقین اختصاص یافت و دیگران به خاطر اضاعه نماز و پیروی شهوات محروم شدند، در حقیقت از اینان به آنان ارث رسیده، نظیر این عنایت در آیه       <code class="page" rel="14,107"/> <span class="aya" rel="21_105" data-words="9-13">أن الأرض یرثها عبادی الصالحون</span><span class="footnote" rel="1" title="همانا زمین را بندگان صالح من ارث می‌برند سوره انبیاء، آیه ۱۰۵">*</span> به کار رفته، و در آیه‌ <span class="aya" rel="39_74" data-words="1-18">و قالوا الحمد لله الذی صدقنا وعده و أورثنا الأرض نتبوأ من الجنة حیث نشاء فنعم أجر العاملین</span><span class="footnote" rel="2" title="حمد آن خدایی را که به وعده خود در حق ما وفا کرد، و زمین را به ارث به ما داد، تا از بهشت هر جا را که بخواهیم منزل بگیریم، و چه نیکو است، اجر اهل عمل سوره زمر، آیه ۷۴">*</span>. میان ارث دادن و اجر جمع شده است. </p> <h3>بحث روایتی‌ <span class="title" rel="19_58 19_59"> (چند روایت در مورد اینکه مراد از <span class="aya" rel="19_58" data-words="23-26">ممن هدینا و اجتبینا</span> ائمه علیهم السلام هستند و...) </span> </h3> <p> در مجمع البیان در ذیل آیه‌ <span class="aya" rel="19_58" data-words="22-26">و ممن هدینا و اجتبینا...</span> از علی بن الحسین (ع) روایت آورده که فرمود: مقصود از آنان ماییم<span class="footnote" rel="3" title="مجمع البیان، ج ۶، ص ۵۱۹">*</span>. </p> <p>مؤلف: مناقب ابن شهر آشوب<span class="footnote" rel="4" title="مناقب، ج ۴، ص ۱۲۹">*</span> از آن جناب نظیر روایت گذشته را آورده، و با تفسیری که ما برای این آیه کردیم معنای روایت روشن گردید، چون مراد از آن اهل هدایت و اجتباء از غیر انبیاء است هر چند که انبیاء (ع) هم اهل هدایت و اجتباء هستند، و لیکن اینطور نیست که غیر انبیاء کسی اهل اجتباء و هدایت نباشد، به دلیل اینکه قرآن کریم صریحا مریم را اهل اجتباء دانسته، با اینکه آن جناب پیغمبر نبوده. </p> <p>در تفسیر روح المعانی گفته است: بعضی از امامیه از علی بن الحسین (رضی اللَّه عنهما) روایت کرده‌اند که فرموده: منظور از این آیه ماییم، ولی این سخن خلاف ظاهر آیه است، علاوه بر این حال روایات امامیه هم بر کسی از ارباب تمیز پوشیده نیست<span class="footnote" rel="5" title="روح المعانی، ج ۱۶، ص ۱۰۸">*</span>. این بود کلام روح المعانی، و خطاء این گفتار از آنچه گذشت معلوم است، و علت اشتباه وی این است که جمله‌ <span class="aya" rel="19_58" data-words="22-26">و ممن هدینا و اجتبینا</span> را عطف بر جمله‌ <span class="aya" rel="19_58" data-words="8-10">من ذریة آدم</span> کرده و جمله‌ <span class="aya" rel="19_58" data-words="6-7">من النبیین</span> را بیان برای جمله‌ <span class="aya" rel="19_58" data-words="1-2">أولئک الذین...</span> گرفته است، در نتیجه‌ <span class="aya" rel="19_58" data-words="1-5">أولئک الذین أنعم الله علیهم</span> را منحصر به نبیین کرده، آن گاه ناچار شده بگوید که آیه شریفه غیر انبیاء را شامل نمی‌شود، با اینکه خود او می‌داند که خدای تعالی در زمره همان منعم علیهم مریم را نام برده، با اینکه آن جناب پیغمبر نبوده. </p> <p>و در الدر المنثور است که احمد، ابن منذر، ابن ابی حاتم، ابن حبان، حاکم (وی           <code class="page" rel="14,108"/> حدیث را صحیح دانسته)، ابن مردویه و بیهقی (در کتاب شعب الایمان)، از ابی سعید خدری روایت کرده‌اند که گفت: از رسول خدا (ص) شنیدم که می‌خواند <span class="aya" rel="19_59" data-words="1-4">فخلف من بعدهم خلف</span>، و می‌فرمود: بعد از شصت سال این خلف خواهد آمد که‌ <span class="aya" rel="19_59" data-words="5-12">أضاعوا الصلاة و اتبعوا الشهوات فسوف یلقون غیا</span>، آن گاه خلفی پدید می‌آید که قرآن می‌خوانند، اما این قرآن از گلویشان تجاوز نمی‌کند، و سه طائفه قرآن می‌خوانند، مؤمن و منافق و فاجر<span class="footnote" rel="1" title="الدر المنثور، ج ۴، ص ۲۷۷">*</span>. </p> <p>و در مجمع البیان در ذیل جمله‌ <span class="aya" rel="19_59" data-words="5-6">أضاعوا الصلاة</span> گفته بعضی‌ها گفته‌اند که مقصود کسانی است که نماز را از وقت خود تاخیر بیندازند نه اینکه ترک کنند و این معنا از امام صادق (ع) روایت شده<span class="footnote" rel="2" title="مجمع البیان، ج ۳، ص ۵۱۹">*</span>. </p> <p>مؤلف: در کافی نیز نظیر این معنا را از داوود بن فرقد، از آن جناب روایت کرده<span class="footnote" rel="3" title="فروع کافی، ج ۳، ص ۲۷۰ ح ۱۳">*</span>، و نیز از طرق عامه از ابن مسعود و عده‌ای از طبقه بعد از صحابه روایت شده<span class="footnote" rel="4" title="الدر المنثور، ج ۴، ص ۲۷۷">*</span>. </p> <p>و از کتاب جوامع الجامع<span class="footnote" rel="5" title="جوامع الجامع، ص ۲۷۳">*</span>، و نیز در روح المعانی<span class="footnote" rel="6" title="روح المعانی، ج ۱۶، ص ۱۰۹">*</span>، در ذیل جمله‌ <span class="aya" rel="19_59" data-words="7-9">و اتبعوا الشهوات</span> از علی (ع) روایت آورده‌اند که فرمود: پیرو شهوات کسی است که ساختمان‌های عریض و طویل بسازد، و مرکب مورد تماشای مردم سوار شود، و لباس انگشت‌نما بپوشد. </p> <p>و در الدر المنثور است که ابن مردویه از طریق نهشل از ضحاک از ابن عباس از رسول خدا (ص) روایت کرده که فرمود: غی، دره‌ای است که در جهنم قرار دارد<span class="footnote" rel="7" title="الدر المنثور، ج ۴، ص ۲۷۸">*</span>. </p> <p>مؤلف: در روایاتی دیگر آمده که غی و اثام دو نهر است در جهنم<span class="footnote" rel="8" title="الدر المنثور، ج ۴، ص ۲۷۸">*</span>، و این روایات بر فرض هم که صحیح باشد آن طور که بعضی پنداشته‌اند تفسیر دیگری برای این دو کلمه نیست، بلکه بیان مال امر غی است که خلاصه جزای آن در قیامت به چه صورتی خواهد بود، نظیر این روایت، روایتی است که در معنای کلمه <em>ویل</em> آمده که چاهی در جهنم است، و نیز در تفسیر طوبی آمده که درختی در بهشت است<span class="footnote" rel="9" title="معانی الاخبار، ص ۱۱۲">*</span>، و همچنین روایاتی دیگر که صورت و مجسم آخرتی کیفر را بیان می‌کنند. </p> 
