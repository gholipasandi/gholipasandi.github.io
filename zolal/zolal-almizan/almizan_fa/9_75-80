<h3 class="ayas">سوره التوبة آیه‌های ۷۵ تا ۸۰</h3><code class="section" rel="9_75-80"/><h3>ترجمه آیات</h3> <p> <span class="trans" rel="9_75">بعضی از ایشان کسانی هستند که با خدا عهد کرده بودند که اگر خدا از کرم خود به ما عطا کند بطور قطع، زکات می‌دهیم و از شایستگان خواهیم بود.  «۷۵» </span><span class="trans" rel="9_76">پس همین که خدا از کرم خود عطایشان کرد بدان بخل ورزیده، روی بگردانیدند در حالی که اعراض‌گر هم بودند.  «۷۶» </span><span class="trans" rel="9_77">خدا به سزای آن خلف وعده‌ای که کردند و اینکه دروغ می‌گفتند، تا روزی که دیدارش می‌کنند در دلهایشان نفاق انداخت.  «۷۷» </span><span class="trans" rel="9_78">مگر نمی‌دانند که خدا نهان ایشان و راز گفتنشان را می‌داند، و مگر نمی‌دانند که خدا علام الغیوب<code class="page" rel="9,472"/> است.  «۷۸» </span><span class="trans" rel="9_79">کسانی که به مؤمنان راغب به خیر که بیش از استطاعت خویش نمی‌یابند، در کار صدقه دادن عیب می‌گیرند و تمسخرشان می‌کنند خدا تمسخرشان را تلافی می‌کند و ایشان را است عذابی دردناک.  «۷۹» </span><span class="trans" rel="9_80">برای ایشان آمرزش بخواهی و یا نخواهی (برابر است)، خداوند هرگز ایشان را نخواهد آمرزید هر چند هفتاد بار برایشان آمرزش بخواهی، و این بدان جهت است که ایشان به خدا و رسولش کفر ورزیدند و خداوند مردم فاسق و عصیانگر را هدایت نمی‌کند «۸۰» </span></p>           <h3>بیان آیات‌ <span class="title" rel="9_75 9_76 9_77 9_78 9_79 9_80">بیان حال دسته‌ای دیگر از منافقین که از پرداخت زکات سر پیچی کردند</span> </h3> <p> این آیات طائفه دیگر از منافقین را یادآور می‌شود که از حکم صدقات تخلف ورزیده و از دادن زکات سرپیچیدند، با اینکه قبلا مردمی تهی دست بودند و با خدا عهد کرده بودند که اگر خدای تعالی به فضل خود بی نیازشان سازد حتما تصدق دهند و از صالحان باشند، ولی بعد از آنکه خدای تعالی توانگرشان ساخت بخل ورزیده و از دادن زکات دریغ نمودند. </p> <p>و نیز طائفه دیگری از منافقین را یاد می‌کند که توانگران با ایمان را زخم زبان زده، ایشان را ملامت می‌کردند که چرا مال خود را مفت از دست می‌دهند و زکات می‌پردازند، و تهی دستان را زخم زبان زده، مسخره می‌کردند (که خدا چه احتیاج به این صدقه ناچیز شما دارد) و خداوند همه این طوائف را منافق خوانده، و بطور قطع حکم کرده که ایشان را نیامرزد. </p> <p> <span class="aya" rel="9_75" data-words="1-14">و منهم من عاهد الله لئن آتانا من فضله لنصدقن و لنکونن من الصالحین</span>... <span class="aya" rel="9_76" data-words="9-11">و هم معرضون</span> کلمه <em>ایتاء</em> به معنای مطلق دادن است، و لیکن بیشتر اطلاق می‌شود در دادن مال، و از قرائن این مطلب، در خود آیه، <em>لنصدقن</em> است که معلوم است مقصود از آن تصدق دادن از مالی است که خدا به ما داده. و همچنین قرینه دیگر آن در آیه بعدی است، و آن مساله بخل است که معنایش دریغ کردن از مال است. </p> <p>سیاق این آیات می‌رساند که گفتار در آن راجع به امری است که واقع شده، روایات هم دلالت دارد بر اینکه این آیات در باره داستان ثعلبه نازل شده، که-ان شاء اللَّه-شرح داستانش در بحث روایتی آینده خواهد آمد، و معنای این دو آیه روشن و بی نیاز از توضیح است. </p> <p><code class="aya" rel="9_77"/> <span class="aya" rel="9_77" data-words="1-7">فأعقبهم نفاقا فی قلوبهم إلی یوم یلقونه...</span> کلمه <em>اعقاب</em> به معنای ارث دادن و اثر گذاشتن است. در مجمع البیان گفته است: این کلمه به معنای اثر گذاشتن و تادیه کردن و نظائر آن است، و گاهی کلمه <em>أعقبه</em> در<code class="page" rel="9,473"/> معنای <em>کیفر داد او را</em> استعمال می‌شود.<span class="footnote" rel="1" title="مجمع البیان ج ۵ ص ۵۲">*</span> و معلوم است که کلمه مذکور از ماده <em>عقب</em> اخذ شده که به معنای آوردن چیزی به دنبال چیز دیگر است. </p> <p><span class="phrase">ضمیری که در <em rel="fa_9_77_1-1" data-sentence="12:236">فاعقبهم</em> مستتر است به بخل و یا عمل ناشی از بخل برمی‌گردد، و بنا بر این، منظور از جمله‌ <span class="aya" rel="9_77" data-words="6-7">یوم یلقونه</span>، روز دیدار بخل خواهد بود، و معنایش به یک نوع عنایت این می‌شود: روزی که جزای بخل را می‌بینند .</span> </p> <p>و ممکن هم هست ضمیر را به خدای تعالی برگشت داده، بگوئیم منظور از <span class="aya" rel="9_77" data-words="6-7">یوم یلقونه</span> جمله یوم یلقون اللَّه-روزی که خدا را ملاقات کنند یعنی روز قیامت باشد که چون همه می‌دانسته‌اند آن روز روز ملاقات خداست دیگر اسم نبرده، و یا بگوئیم منظور از آن <em>روز مرگ</em> است که ظاهر آیه‌ <span class="aya" rel="29_5" data-words="1-9">من کان یرجوا لقاء الله فإن أجل الله لآت</span><span class="footnote" rel="2" title="هر که امید دیدار خدا را دارد مطمئن بداند که اجل خدا آمدنی است سوره عنکبوت آیه ۵">*</span> آن را افاده می‌کند. </p> <p>احتمال دوم بنا بر اینکه بگوئیم ضمیر به خدا برگردد ظاهر و روشن است، زیرا مناسب‌تر به ذهن همین است که بفرماید منافقین بر نفاق خود باقی خواهند بود تا روزی که بمیرند ، نه اینکه بفرماید باقی خواهند بود تا اینکه سر از قبر بردارند، و جزای عمل خود را ببینند ، چون بعد از مردن که دیگر تغییر حالت نمی‌دهند. </p> <p>حرف <em>باء</em> که در دو جای جمله‌ <span class="aya" rel="9_77" data-words="8-16">بما أخلفوا الله ما وعدوه و بما کانوا یکذبون</span> بکار رفته <em>باء</em> سببیت است، و به آیه چنین معنی می‌دهد: این بخل به سبب اینکه مستلزم خلف وعده و پایداری در دروغ بود، سبب نفاق یعنی مخالفت باطن ایشان با ظاهرشان شد . </p> <p>و بنا بر این، معنای آیه چنین می‌شود: اثر اینکه بخل کردند و از دادن صدقات دریغ ورزیدند این شد که نفاق را در دلهایشان جایگزین کرد، بطوری که تا روز مرگشان در دلهایشان باقی بماند، اگر این بخل و دریغ، سبب نفاق ایشان شد به سبب این بود که با این عمل هم وعده خدا را تخلف کردند و هم بر دروغگویی خود باقی ماندند . </p> <p>و یا معنای آن این می‌شود: خدای تعالی ایشان را چنین جزا داد که نفاق را در دلهایشان انداخت که تا روز لقای او که روز مرگ است در دلهایشان باقی بماند، برای اینکه ایشان تخلف کردند آنچه را که به خدا وعده داده بودند، و برای اینکه دروغ می‌گفتند. </p> <h3> <span class="title" rel="9_75 9_76 9_77 9_78 9_79 9_80">خلف وعده و دروغگویی از علل نفاق و نشانه‌های آن است.  <p>و بعضی از نفاق‌ها بعد از ایمان عارض می‌شود</p></span> </h3> <p> این آیه اولا دلالت دارد بر اینکه خلف وعده و دروغ در سخن از علل نفاق و نشانه‌های     <code class="page" rel="9,474"/> آن است و ثانیا بعضی از نفاقها هست که بعد از ایمان، به دل راه می‌یابد، هم چنان که برخی از کفرها بعد از ایمان می‌آید، و آن ارتداد و گفتن رده است، هم چنان که قرآن کریم فرموده‌ <span class="aya" rel="30_10" data-words="1-14">ثم کان عاقبة الذین أساؤا السوای أن کذبوا بآیات الله و کانوا بها یستهزؤن</span><span class="footnote" rel="1" title="سوره روم آیه ۱۰">*</span> و می‌رساند که چه بسا گناه، کار آدمی را به تکذیب آیات خدا بکشاند، و تکذیب گاهی ظاهری می‌باشد و گاهی ظاهری و باطنی که در این صورت کفر محسوب می‌شود و گاهی فقط باطنی است که نفاق شمرده می‌شود. </p> <p><code class="aya" rel="9_78"/> <span class="aya" rel="9_78" data-words="1-9">أ لم یعلموا أن الله یعلم سرهم و نجواهم...</span> کلمه <em>نجوی</em> به معنای درگوشی حرف زدن است، و استفهام در این آیه استفهام توبیخی است. </p> <p><code class="aya" rel="9_79"/> <span class="aya" rel="9_79" data-words="1-13">الذین یلمزون المطوعین من المؤمنین فی الصدقات و الذین لا یجدون إلا جهدهم...</span> کلمه <em>تطوع</em> به معنای انجام عملی است که نفس آدمی از آن کراهت نداشته باشد و آن را دشوار نداند و داوطلبانه انجامش دهد، و به همین جهت بیشتر در مستحبات استعمال می‌شود، چون در واجبات یک نوع تحمیلی است بر نفس و آدمی دل خود را وادار می‌کند که راضی به ترک آن نشود. </p> <p>و اینکه داوطلبان از مؤمنین در دادن صدقه را در مقابل کسانی قرار داده که بیش از توانایی خود صدقه نمی‌دهند، خود قرینه است بر اینکه منظور از داوطلبان در صدقه کسانی است که چون ثروتمند و مالدارند صدقه می‌دهند، و خلاصه بخاطر تمکنشان بطوع و رغبت و بطیب خاطر خود می‌پردازند، بدون اینکه احساس کمترین ناراحتی بکنند، بخلاف دسته دوم که نمی‌دهند مگر بقدر طاقتشان، و یا ناراحتند از اینکه چرا همین قدر می‌توانند بدهند و بیشتر از آن نمی‌توانند. </p> <p>آن گونه که مفسرین گفته‌اند جمله‌ <span class="aya" rel="9_79" data-words="1-2">الذین یلمزون...</span> یا کلامی است مستانف و تازه، و یا وصفی است برای آنهایی که جمله‌ <span class="aya" rel="9_75" data-words="1-5">و منهم من عاهد الله...</span>، یادشان کرده. </p> <p>و معنای آن این است: کسانی که بدگویی می‌کنند از مؤمنین ثروتمندی که داوطلبانه و بطیب خاطر صدقه می‌دهند، و هم از فقرایی که مالی نزد خود نمی‌یابند برای صدقه مگر آن مقداری را که مایه ناراحتیشان است، و خلاصه بدگویی می‌کنند زکات دهندگان را، هم   <code class="page" rel="9,475"/> توانگرانشان را و هم تهی دستانشان را، هم بی‌نیازان را و هم نیازمندان را، و مسخره می‌کنند همه را، خداوند ایشان را مسخره کرده، و برای ایشان عذابی دردناک است. این جمله کوتاه هم جواب استهزاء ایشان است، و هم تهدید به عذابی شدید. </p> <p><code class="aya" rel="9_80"/> <span class="aya" rel="9_80" data-words="1-15">استغفر لهم أو لا تستغفر لهم إن تستغفر لهم سبعین مرة فلن یغفر الله لهم</span> تردید بین امر و نهی، کنایه از این است که چه بکنی و چه نکنی یکسان است، و خلاصه استغفار کردنت برای آنان کاری است لغو و بی فایده، هم چنان که نظیر آن در آیه‌ <span class="aya" rel="9_53" data-words="2-8">أنفقوا طوعا أو کرها لن یتقبل منکم</span><span class="footnote" rel="1" title="انفاق به طیب خاطر و یا زور در هر حال از شما قبول نمی‌شود سوره توبه آیه ۵۲">*</span> گذشت. </p> <p>پس معنای آن این است: این منافقین به مغفرت خدا نائل نخواهند شد و طلب و عدم طلب مغفرت برای آنان یکسان است، چون طلب مغفرت کردن برای آنان کمترین فائده و اثری ندارد. </p> <p>جمله‌ <span class="aya" rel="9_80" data-words="7-15">إن تستغفر لهم سبعین مرة فلن یغفر الله لهم</span> تاکید جمله قبلی است و می‌رساند که از طبیعت مغفرت چیزی به ایشان نمی‌رسد، چه اینکه تو در باره آنها طلب مغفرت کنی و چه نکنی، چه یک بار و چه چند بار، چه زیاد و چه کم. </p> <p>پس، آوردن کلمه <em>هفتاد بار</em> خصوصیتی ندارد بلکه فقط می‌خواهد کثرت را برساند -نه اینکه از یک تا هفتاد بی فائده است ولی از هفتاد به بالا اثر دارد-و لذا بدنبال آن، علت مطلب را بیان کرده و فرموده: برای اینکه ایشان به خدا و رسولش کافر شدند یعنی‌مانع از شمول مغفرت، کفر ایشان است به خدا و رسول، و این مانع با بود و نبود استغفار و یا کم و زیادی آن برطرف نمی‌شود، چون بود و نبود آن و کم و زیادش کفر ایشان را از بین نمی‌برد. </p> <p>از همین جا معلوم می‌شود که جمله‌ <span class="aya" rel="9_80" data-words="22-27">و الله لا یهدی القوم الفاسقین</span> متمم تعلیل قبلی است، و سیاق آن، سیاق استدلال قیاسی، و تقدیر آن چنین است: آنها به خدا و رسولش کفر ورزیدند، پس آنها فاسقند و از زی عبودیت خدا بیرونند و خدا مردم فاسق را هدایت نمی‌کند، و لیکن مغفرت هدایت است بسوی سعادت قرب و بهشت برین، پس به همین دلیل مغفرت شامل ایشان نمی‌گردد. </p> <p>و استعمال کلمه <em>هفتاد</em> در رسانیدن صرف کثرت بدون خصوصیت، مانند استعمال صد و هزار در این معنا در لغت بسیار شایع است. </p> <h3>بحث روایتی‌ <span class="title" rel="9_79 9_75 9_76 9_77 9_78 9_80">داستان <em>ثعلبة بن حاطب</em> و نزول آیات مربوط به خود داری از اداء زکات</span> </h3> <p> در مجمع البیان دارد که بعضیها گفته‌اند: این آیات در باره ثعلبة بن حاطب که یکی از انصار بود نازل شده. وی به رسول خدا (ص) عرض کرده بود یا رسول اللَّه!از خدا بخواه مال دنیایی به من روزی کند. حضرت فرمود: ای ثعلبه مال اندکی که از عهده شکرش برآیی بهتر است از مال فراوانی که نتوانی شکرش را بجای آری، مگر مسلمانها که تو یکی از ایشانی نباید به رسول خدا (ص) تاسی بجویند، و مگر خدا نفرموده: <span class="aya" rel="33_21" data-words="3-8">لکم فی رسول الله أسوة حسنة</span> پس چرا چنین تقاضایی می‌کنی؟ با اینکه من به آن خدایی که جانم بدست قدرت او است اگر بخواهم این کوه‌ها برایم طلا و نقره شود می‌شود و لیکن نمی‌خواهم. </p> <p>بعد از چند روز دیگر آمد و عرض کرد: یا رسول اللَّه!از خدا بخواه مرا مال دنیایی روزی بفرماید، و به آن خدایی که تو را به حق مبعوث فرموده اگر به من روزی کند من حق همه صاحبان حق را می‌پردازم. حضرت عرض کرد: بارالها!ثعلبه را مالی روزی فرما. ثعلبه گوسفندی خرید و زاد ولد آن بسیار شد به حدی که مدینه برای چرانیدن آنها تنگ آمد و مجبور شد گوسفندان خود را بیرون برده در بیابانی از بیابانهای مدینه جای دهد و بچراند، و هم چنان رو به زیادی می‌رفت و او از مدینه دور می‌شد و به همین جهت از نماز جمعه و جماعت باز ماند. </p> <p>رسول خدا (ص) کارشناسی فرستاد تا گوسفندانش را شمرده، زکاتش را بگیرد، ثعلبه قبول نکرد و بخل ورزید و گفت: این زکات در حقیقت همان باج دادن است. رسول خدا  (ص) فرمود: وای بر ثعلبه!وای بر ثعلبه! چیزی نگذشت که این آیات در باره‌اش نازل شد-نقل از ابی امامه-و در روایت دیگری بطور رفع وارد شده. </p> <p>بعضی دیگر گفته‌اند: ثعلبه به مجلسی از انصار وارد شد و همه اهل آن مجلس را شاهد گرفت که اگر خدا مرا از فضل خود چیزی بدهد من زکاتش را می‌دهم و حق هر صاحب حقی را می‌پردازم و صله رحم هم می‌کنم. خداوند او را امتحان کرد، پسر عموی او از دنیا رفته از وی مالی به ثعلبه ارث رسید، و او به آنچه که عهد کرده بود وفا نکرد و این آیات در باره‌اش نازل شد -نقل از ابن عباس و سعید بن جبیر و قتاده. </p> <p>بعضی دیگر گفته‌اند: این آیات در باره ثعلبه بن حاطب و معتب بن قشیر نازل شده که از بنی عمرو بن عوف بودند. آنها گفته بودند اگر خدای به ما مالی روزی کند زکاتش را<code class="page" rel="9,477"/> می‌دهیم، ولی وقتی خدا روزیشان کرد بخل ورزیدند-نقل از حسن و مجاهد<span class="footnote" rel="1" title="مجمع البیان ج ۵ ص ۵۳">*</span>. </p> <p>مؤلف: روایاتی که صاحب مجمع البیان آورده با یکدیگر منافاتی ندارند، زیرا ممکن است ثعلبه با رسول خدا (ص) عهد کرده باشد و جماعتی از انصار را هم بر آن گواه گرفته باشد، و یا غیر او مرد دیگری نیز با او بوده باشد. بنا بر این، نه تنها روایات با هم منافات ندارند بلکه یکدیگر را تایید هم می‌کنند. </p> <p>هم چنان که آن قولی که از ضحاک نقل شده که گفته است: آیات مذکور در باره عده‌ای از منافقین به نام نبتل بن حارث، جد بن قیس و ثعلبة بن حاطب و معتب بن قشیر نازل شده نیز آن روایات را تایید می‌کند. </p> <p>و اما آنچه را که مجمع البیان از کلبی نقل کرده که گفته: آیات مذکور در باره حاطب بن ابی بلتعه نازل شده که دارای مالی در شام بوده و دیر بدستش رسیده و او بسیار تلاش کرد، پس قسم خورد که اگر خداوند این مال را برساند زکاتش را بپردازد، خداوند هم مالش را به سلامت به او رسانید و او بعهد و قسم خود وفا نکرد انطباقش بر آیات مورد بحث بعید است، برای اینکه رسانیدن مال به صاحبش ایتاء فضل که اعطاء و رزق باشد، نیست. </p> <p>و در تفسیر قمی می‌گوید: در روایت ابی الجارود از ابی جعفر (ع) در ذیل آیه مورد بحث آمده که فرمود: این آیات در شان ثعلبة بن حاطب بن عمرو بن عوف نازل شده که مردی محتاج بود و با خدا عهدی بست، و چون خدا مالدارش نمود بخل ورزید و بعهد خود وفا نکرد<span class="footnote" rel="2" title="تفسیر قمی ج ۱ ص ۳۰۱">*</span>. </p> <p>و در الدر المنثور است که بخاری، مسلم، ترمذی و نسایی از ابی هریره از رسول خدا  (ص) روایت کرده‌اند که فرمود: نشانه منافق سه چیز است: اول اینکه وقتی حرف می‌زند دروغ می‌گوید و چون وعده می‌دهد خلف می‌کند و چون امین شود خیانت می‌کند<span class="footnote" rel="3" title="الدر المنثور ج ۳ ص ۲۶۱">*</span>. </p> <p>مؤلف: این روایت بطرق بسیاری از ائمه اهل بیت (ع) نقل شده که بعضی از آنها قبلا ایراد شد. </p> <p>و نیز در الدر المنثور در ذیل آیه‌ <span class="aya" rel="9_79" data-words="1-3">الذین یلمزون المطوعین...</span> آمده که بخاری، مسلم، ابن منذر، ابن ابی حاتم، ابو الشیخ، ابن مردویه و ابو نعیم-در کتاب معرفت-از ابن مسعود       <code class="page" rel="9,478"/> روایت کرده‌اند که گفت: بعد از آنکه آیه صدقه نازل شد با دوش خود زکات را تحویل می‌دادیم تا آنکه مردی صدقه بسیاری آورد، منافقین گفتند: ببین چه خودنمایی می‌کند، و ابو عقیل نیم من صدقه بیاورد گفتند: آخر خدا چه احتیاجی به این زکات ناچیز دارد، بدنبال این حرفها آیه‌ <span class="aya" rel="9_79" data-words="1-13">الذین یلمزون المطوعین من المؤمنین فی الصدقات و الذین لا یجدون إلا جهدهم...</span> نازل گردید<span class="footnote" rel="1" title="الدر المنثور ج ۳ ص ۲۶۲">*</span>. </p> <p>مؤلف: روایات وارده در شان نزول این آیات بسیار است و از همه آنها قابل قبول‌تر همین‌هایی بود که ما نقل کردیم، و قریب به آن مضامین، روایات دیگری هست و ظاهر همه اینها این است که آیه مورد بحث مستقل از آیات قبل است، و مطلبی را از نو شروع کرده. </p> <h3> <span class="title" rel="9_80">روایاتی در مورد آمرزیده نشدن منافقین در ذیل آیه: <span class="aya" rel="9_80" data-words="1-6">استغفر لهم أو لا تستغفر لهم...</span> و بررسی آنها</span> </h3> <p> و در الدر المنثور است که ابن جریر و ابن ابی حاتم از عروه نقل کرده‌اند که گفت: عبد اللَّه بن ابی به همفکران خود چنین گفت: اگر شماها به محمد کمک مالی نرسانید از دورش پراکنده می‌شوند. و نیز او گفته بود: <span class="aya" rel="63_8" data-words="6-9">لیخرجن الأعز منها الأذل</span> و خدای تعالی در باره‌اش چنین نازل کرد: <span class="aya" rel="9_80" data-words="1-15">استغفر لهم أو لا تستغفر لهم إن تستغفر لهم سبعین مرة فلن یغفر الله لهم</span> و رسول خدا (ص) فرمود: من بیش از هفتاد بار استغفار می‌کنم شاید خدا از جرمشان در گذرد. لیکن خدای تعالی این آیه را فرستاد: <span class="aya" rel="63_6" data-words="1-12">سواء علیهم أستغفرت لهم أم لم تستغفر لهم لن یغفر الله لهم</span><span class="footnote" rel="2" title="الدر المنثور ج ۳ ص ۲۶۴">*</span>. </p> <p>و در همان کتاب است که ابن ابی شیبه، ابن جریر و ابن منذر از مجاهد نقل کرده‌اند که گفت: وقتی آیه‌ <span class="aya" rel="9_80" data-words="7-15">إن تستغفر لهم سبعین مرة فلن یغفر الله لهم</span> نازل شد، رسول خدا  (ص) فرمود: من بیش از هفتاد بار استغفار می‌کنم پس آیه‌ <span class="aya" rel="9_80" data-words="12-15">فلن یغفر الله لهم</span> در سوره منافقین نازل گردید<span class="footnote" rel="3" title="الدر المنثور ج ۳ ص ۲۶۴">*</span>. </p> <p>و نیز در همان کتاب آمده که ابن جریر از ابن عباس روایت کرده که گفت: رسول خدا (ص) بعد از اینکه این آیه نازل شد فرمود: من چنین می‌فهمم گویا در امر منافقین اختیاری دارم، به خدا قسم بیشتر از هفتاد بار برای آنان استغفار می‌کنم باشد که خدا ایشان را بیامرزد، لیکن خدای تعالی از شدت غضبش بر منافقین، آیه فرستاد که: چه برای ایشان استغفار کنی و چه استغفار نکنی هرگز خدا ایشان را نمی‌آمرزد، زیرا خدا مردم فاسق را هدایت نمی‌کند<span class="footnote" rel="4" title="الدر المنثور ج ۳ ص ۲۶۴">*</span>. </p> <p>     <code class="page" rel="9,479"/> مؤلف: هیچ تردیدی نیست در اینکه این آیات در اواخر زندگی رسول خدا (ص) نازل شده، و بطور قطع همه آیات مکی و بیشتر آیات و سوره‌های مدنی، قبل از این آیات نازل شده. و این مطلب برای هر کس در قرآن دقتی کند از واضحات است که از نظر قرآن هیچ امیدی به نجات کفار و منافقین بدتر از کفار نیست، مگر آنکه قبل از مرگ از کفر و نفاق خود توبه کنند. و آیات بسیاری هم مکی و هم مدنی تصریح قطعی به این مطلب نموده‌اند، آن وقت چطور ممکن است رسول خدا (ص) تا آن روز این معنا را از قرآن نفهمیده باشد و چگونه ممکن است از وعده حتمی عذاب که خدا به کفار و منافقین می‌دهد اطمینان پیدا نکند و به احتمال اینکه شاید عدد هفتاد دخالتی داشته باشد حاضر شود بیش از هفتاد بار استغفار کند؟ !و یا چطور می‌شود رسول خدا (ص) متوجه نباشد به اینکه تردید در آیه صرفا برای افاده لغویت است، نه برای خصوصیتی که ممکن است در عدد هفتاد باشد تا ایشان به طمع اینکه شاید هفتاد به بالا آن خصوصیت را نداشته باشد بفرماید: من بیشتر استغفار می‌کنم شاید مستجاب شود؟ ! علاوه، مگر آیه سوره منافقین که نازل شد و دیگر امید رسول خدا (ص) قطع گردید چه بیان و چه کلمه اضافه‌ای داشت که آیه مورد بحث نداشت که آن آیه آن جناب را مایوس نکرد و این آیه با آن بیان زائدش مایوسش نمود؟ و حال آنکه بیان هر دو، یکی است و خدا در هر دو نفی ابدی مغفرت را چنین تعلیل کرد که چون ایشان فاسقند، و خداوند قوم فاسق را هدایت نمی‌کند . </p> <p>پس خلاصه کلام اینکه، اینگونه روایات و اشباه و نظائر آنها از جعلیاتی است که باید آنها را به دیوار کوبید. </p> <p>و در الدر المنثور آمده که احمد، بخاری، ترمذی، نسایی، ابن ابی حاتم، نحاس، ابن حبان، ابن مردویه و ابو نعیم-در کتاب الحلیه-از ابن عباس روایت کرده‌اند که گفت: من از عمر شنیدم که می‌گفت: وقتی عبد اللَّه بن ابی از دنیا رفت از رسول خدا درخواست شد که بر او نماز گزارد، حضرت تشریف برد و بر او نماز گزارد، همین که ایستاد من گفتم: آیا بر جنازه دشمن خدا، عبد اللَّه بن ابی نماز می‌خوانی که فلان و فلان می‌گفت و فلان حرفها را می‌زد؟ ! آن گاه شروع کردم خاطرات ایام او را برشمردن، و رسول خدا (ص) تبسم می‌کرد، تا آنجا که از حد گذراندم فرمود: ای عمر کنار برو که مرا اختیار داده‌اند، زیرا به من فرموده‌اند: چه برای ایشان استغفار کنی و چه استغفار نکنی یکسان است اگر هفتاد بار برایشان استغفار کنی خدا ایشان را نمی‌آمرزد، پس اگر میدانستم در صورتی که بیش از هفتاد بار برایش استغفار<code class="page" rel="9,480"/> کنیم خدا او را می‌آمرزد بیش از هفتاد بار استغفار می‌کردم. </p> <p>آن گاه رسول خدا بر جنازه‌اش نماز خواند و او را تشییع کرد و کنار قبر او ایستاد تا از دفنش فارغ شدند. من از جسارت و جرأت خودم بر رسول خدا (ص) تعجب کردم، با اینکه خدا و رسول داناترند. به خدا سوگند جز اندک زمانی نگذشت که این دو آیه نازل شد: <span class="aya" rel="9_84" data-words="1-13">و لا تصل علی أحد منهم مات أبدا و لا تقم علی قبره</span> که بعد از نزول آن دیگر رسول خدا (ص) بر هیچ منافقی نماز نخواند تا آنکه خدای تعالی او را قبض روح کرد. </p> <p>مؤلف: اینکه رسول خدا (ص) در این روایت فرمود اگر می‌دانستم در صورتی که بیش از هفتاد بار برایش... صریح است در اینکه آن جناب مایوس بوده است از اینکه مغفرت الهی شامل حال عبد اللَّه بن ابی شود و این خود شاهد است بر اینکه منظور از جمله  مرا اختیار داده‌اند، زیرا به من فرموده‌اند چه برای ایشان استغفار کنی و چه نکنی... این است که خدای تعالی مساله را بطور تردید آورده و آن جناب را صریحا از استغفار نهی نکرده است. نه اینکه بطور حقیقت مخیرش کرده باشد بین استغفار و عدم استغفار تا نتیجه‌اش آن شود که اگر آن جناب استغفار کند مغفرت حاصل گردد یا حصول آن امید رود. </p> <p>و از اینجا فهمیده می‌شود که استغفار رسول خدا (ص) برای عبد اللَّه ابن ابی و نماز خواندنش بر جنازه او و ایستادنش بر قبر او به فرضی که چیزی از این مطالب ثابت باشد برای طلب آمرزش و دعای جدی نبوده هم چنان که در روایت قمی و روایاتی دیگر گفتاری در این باب می‌آید. </p> <p>و در همان کتاب از ابن ابی حاتم از شعبی روایت آمده که عمر بن خطاب گفت: من در اسلام گرفتار لغزشی شدم که در همه عمرم به مثل آن گرفتار نشدم و آن این بود که رسول خدا  (ص) خواست بر جنازه عبد اللَّه بن ابی نماز گزارد من جامه‌اش را کشیدم پس از آن گفتم به خدا سوگند که خدا بتو چنین دستوری نداده است، مگر نفرموده است: <span class="aya" rel="9_80" data-words="1-15">استغفر لهم أو لا تستغفر لهم، إن تستغفر لهم سبعین مرة فلن یغفر الله لهم</span> رسول خدا (ص) فرمودپروردگارم مرا مخیر کرده و فرموده چه برایشان استغفار کنی و چه نکنی آن گاه رسول خدا (ص) کنار قبر نشست مردم به پسرش می‌گفتند: ای حباب چنین کن، ای حباب چنان کن. رسول خدا (ص) فرمود حباب نام شیطان است، نام تو عبد اللَّه است. </p> <p>و در تفسیر قمی در ذیل آیه‌ <span class="aya" rel="9_80" data-words="1-6">استغفر لهم أو لا تستغفر لهم...</span> گفته است: این آیه بعد از مراجعت رسول خدا (ص) به مدینه نازل شد، و در آن ایام عبد اللَّه ابن ابی مریض<code class="page" rel="9,481"/> بود: پسرش عبد اللَّه بن عبد اللَّه مردی با ایمان بود نزد رسول خدا (ص) رفت و در حالی که پدرش جان می‌داد عرض کرد: یا رسول اللَّه!پدر و مادرم به قربانت، شما به عیادت پدر من نیامدی و این در اجتماع مایه سرافکندگی ما است. رسول خدا (ص) به خانه عبد اللَّه بن ابی درآمد، در حالی که منافقین همه دور بسترش جمع بودند. عبد اللَّه بن عبد اللَّه عرض کرد: یا رسول اللَّه!جهت پدرم استغفار کن. آن جناب هم استغفار کرد. </p> <p>عمر گفت: مگر خدا تو را نهی نکرده از اینکه برای کسی از منافقین صلوات بفرستی یا استغفار کنی؟ رسول خدا (ص) اعتنایی به او نکرد. بار دیگر عمر تکرار کرد، حضرت فرمود: وای بر تو!آخر اختیار این امور را به من داده‌اند و من نیز چنین مصلحت دیدم، خدای تعالی فرموده چه برای ایشان استغفار کنی و چه نکنی حتی اگر هفتاد بار هم استغفار کنی ایشان را نمی‌آمرزد . </p> <p>بعد از آنکه عبد اللَّه بدرک واصل شد پسرش نزد رسول خدا (ص) آمد و عرض کرد: پدر و مادرم فدایت یا رسول اللَّه!اگر صلاح بدانید تشریف بیاورید بر جنازه پدرم نماز بخوانید. رسول خدا (ص) کنار قبر او ایستاد تا بر او نماز بخواند، عمر گفت: یا رسول اللَّه!مگر خدا تو را نهی نکرده از اینکه بر احدی از منافقین نماز بخوانی، و مگر نفرموده که ابدا بر قبر احدی از ایشان نایست؟ حضرت فرمود: وای بر تو!هیچ فهمیدی که من چه گفتم؟ من گفتم خدا یا قبرش را پر از آتش بگردان و جوفش را سرشار آتش کن او را به آتش دوزخت برسان. و رسول خدا (ص) مجبور شد حرفی بزند که نمی‌خواست افشاء شود<span class="footnote" rel="1" title="تفسیر قمی ج ۱ ص ۳۰۲">*</span>. </p> <p>مؤلف: در باره روایات تتمه‌ای باقی است که-ان شاء اللَّه-در ذیل آیات بعدی به آنها خواهیم رسید. </p> 
