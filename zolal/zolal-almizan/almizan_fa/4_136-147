<h3 class="ayas">سوره النساء آیه‌های ۱۳۶ تا ۱۴۷</h3><code class="section" rel="4_136-147"/><h3>ترجمه آیات</h3> <p> <span class="trans" rel="4_136">هان ای کسانی که بطور اجمال ایمان آورده‌اید، بطور تفصیل به خدا و رسول او و کتابهایی که قبل از او نازل کرده، ایمان آورید و کسی که به خدا و فرشتگان او و کتابها و پیامبرانش و به روز جزا کفر بورزد، در ضلال افتاده است، ضلالتی دور از طریق حق.  «۱۳۶» </span><span class="trans" rel="4_137">کسانی که ایمان آوردند و باز کافر شدند، آن گاه دوباره ایمان آورده، باز کافر شده‌اند و این نوبت کفرشان زیادتر شد، خدا در صدد آمرزش آنان نیست و بنا ندارد به هیچ راهی (هر چند کوره راه) هدایتشان کند.  «۱۳۷» </span><span class="trans" rel="4_138">منافقان را نوید بده که عذابی الم انگیز دارند.  «۱۳۸» </span><span class="trans" rel="4_139">آنان که به عوض مؤمنان، منافقان را دوست خود می‌گیرند از این کار چه می‌جویند؟ اگر عزت می‌طلبند، بدانند که عزت همه‌اش از آن خدا است.  «۱۳۹» </span><span class="trans" rel="4_140"> (یکی از مظاهر عزتش همین است که در سوره انعام آیه 168) این معنا را بر شما نازل کرد که هر گاه شنیدید به آیات خدا کفر ورزیده می‌شود و به آن استهزاء می‌کنند با آنان منشینید تا به سخنی دیگر بپردازند و گر نه شما نیز مثل آنها خواهید بود و بدانید که خدا کافران و منافقان را در جهنم فراهم خواهد آورد.  «۱۴۰» </span><span class="trans" rel="4_141">همان منافقان که در انتظار فرصتند تا اگر فتحی از ناحیه خدا نصیب شما شود خود را از شما دانسته، می‌گویند: مگر ما با شما نبودیم و اگر نصیب کافران شود به آنان می‌گویند: مگر نبود که ما رهنمودهای خود را به شما قبولاندیم و نمی‌گذاشتیم به دین مؤمنین بگروید، ولی خدا در قیامت بین شما حکم خواهد کرد و خدا تا ابد اجازه نداده که کافران کمترین تسلطی بر مؤمنان داشته باشند.  «۱۴۱» </span><span class="trans" rel="4_142">منافقان با خدا نیرنگ می‌کنند در حالی که او فریب دهنده آنها است (که نمی‌گذارد به راه حق برسند) علامت آنان این است که چون به نماز می‌ایستند با ملال می‌ایستند و چون در انظار مردم نماز می‌خوانند ریا می‌کنند و خدا را جز اندکی یاد نکنند.  «۱۴۲» </span><span class="trans" rel="4_143">میان دو گروه مؤمن و کافر سرگردانند، نه با آن گروهند و نه با این گروه و هر کس که خدا گمراهش کند برای او راهی نمی‌یابی.  «۱۴۳» </span><span class="trans" rel="4_144">شما که مؤمنید به جای مؤمنین کافران را دوست خود مگیرید، مگر می‌خواهید علیه خود برای خدا دلیلی روشن پدید آرید؟.  «۱۴۴» </span><span class="trans" rel="4_145">منافقان در طبقه زیرین جهنمند و هرگز برایشان یاوری نخواهی یافت.  «۱۴۵» </span><span class="trans" rel="4_146">مگر آنها که توبه کرده و به اصلاح خود گرایند و به خدا متوسل شده و دین خویش را برای خدا<code class="page" rel="5,182"/> خالص کرده‌اند، آنان قرین مؤمنانند و خدا مؤمنان را پاداشی بزرگ خواهد داد.  «۱۴۶» </span><span class="trans" rel="4_147">اگر شکر خدا را بجای آرید و به او ایمان بیاورید، خدا را با عذاب شما چه کار؟ که خدا حقگزار و دانا است.  «۱۴۷» </span></p>                     <h3>بیان آیات</h3> <h3> <span class="title" rel="4_136">معنای جمله‌ <span class="aya" rel="4_136" data-words="1-5">یا أیها الذین آمنوا آمنوا</span> و اقوالی که در این مورد گفته شده است</span> </h3> <p> <span class="aya" rel="4_136" data-words="1-14">یا أیها الذین آمنوا آمنوا بالله و رسوله و الکتاب الذی نزل علی رسوله...</span> در این آیه شریفه مؤمنین را با اینکه ایمان آورده‌اند دستور می‌دهد برای بار دوم ایمان بیاورند و اینکه گفتیم برای بار دوم ایمان بیاورند به خاطر دو قرینه بود، قرینه اول اینکه متعلق ایمان دوم را بطور تفصیل شرح می‌دهد و می‌فرماید: به خدا و رسول او و کتاب او ایمان بیاورید... و قرینه دوم این است که تهدید کرده که اگر به تک تک این جزئیات و تفاصیل ایمان نیاورید به ضلالتی بعید گمراه شده‌اید، پس معلوم می‌شود که مراد از ایمان اول ایمان بطور اجمال و سر بسته و در بسته است و مراد از ایمان دوم، ایمان به تفاصیلی است که در آیه بیان نموده و حاصل مضمون آیه این است که مؤمنین باید ایمان سربسته و اجمالی خود را بر تک تک این جزئیات بگسترند، برای اینکه این جزئیات معارفی هستند که به یکدیگر مرتبط و وابسته‌اند و هر یک مستلزم بقیه است. </p> <p>پس خدای سبحان که معبودی به جز او نیست، دارای اسماء حسنا و صفات علیایی است و همین خود باعث آن شده، که خلائقی خلق کند و آنها را به سوی آنچه مایه رشد آنان و سعادتشان است ارشاد و هدایت کند و سپس همه آنها را که نسلا بعد نسل می‌میرند در روز جزا یک جا مبعوث نموده و به سزای اعمالشان برساند و این غرض وقتی حاصل می‌شود که رسولانی مبشر و بیم‌رسان مبعوث نموده، کتابهایی با آنان نازل کند تا آن رسولان به وسیله آن کتب در بین مردم در آنچه اختلاف می‌کنند حکم کنند و نیز در آن کتب معارف مبدأ و معاد و اصول شرایع و احکام را برای خلق بیان کند. </p> <p>پس ایمان به یکی از آن حقایق و معارف تمام نمی‌شود مگر با ایمان به همه آن معارف، بدون اینکه یکی از آنها استثناء شده و در نتیجه به بعضی از آنها ایمان بیاورند و به بعضی دیگر کفر بورزند که اگر چنین کنند در حقیقت به همه کفر ورزیده‌اند، چیزی که هست اگر علنی باشد، کافر و اگر باطنی باشد، منافق خواهند بود. </p> <p>و یکی از مصادیق نفاق این است که مؤمنی که اظهار ایمان می‌کند روش و مسیری را پیش بگیرد که در آخر منتهی شود به رد بعضی از آن معارف و احکام، مثلا از مجتمع مؤمنین<code class="page" rel="5,183"/> کنار بکشد و به طرف مجتمع کفار نزدیک گردد و آنها را دوست خود بگیرد و خرده‌گیری‌هایی که آنان به دین و اهل ایمان دارند تصدیق کند و یا اعتراض و استهزایی که آنان نسبت به حق و اهل حق دارند بپذیرد و به همین جهت بوده که خدای تعالی بعد از این آیه متعرض حال منافقین شده و آنان را به عذاب الیم تهدید کرده است. </p> <p>این معنایی که ما برای آیه مورد بحث کردیم، معنایی است که ظاهر آیه بدان حکم می‌کند و درست‌ترین معنا و موجه‌ترین وجوهی است که برای آیه ذکر کرده‌اند، از آن جمله بعضی از مفسرین گفته‌اند: مراد از جمله: <span class="aya" rel="4_136" data-words="1-5">یا أیها الذین آمنوا آمنوا...</span> این است که هان ای کسانی که در ظاهر ایمان آورده و به خدا و رسول او اقرار کرده‌اید، در باطن نیز اقرار کنید تا ظاهر شما با باطنتان موافق باشد. </p> <p>بعضی دیگر گفته‌اند: معنای جمله: آمنوا-ایمان بیاورید <em>، </em> اثبتوا علی ایمانکم  است یعنی هان ای کسانی که ایمان آورده‌اید بر ایمان خود استوار و پای بر جا بمانید و دست از ایمان بر ندارید. </p> <p>بعضی دیگر گفته‌اند: اصلا خطاب در این آیه متوجه مسلمین نیست تا اشکال شود چه معنا دارد که به دارندگان ایمان بفرماید: ایمان بیاورید بلکه خطاب متوجه مؤمنین از یهود و نصارا است و معنای آیه این است که: هان ای کسانی که به تورات و انجیل و آورندگان آن دو ایمان دارید، به خدا و رسول او یعنی خاتم الانبیاء ( ص) و نیز به کتابی که بر آن جناب نازل شده یعنی قرآن کریم ایمان بیاورید. </p> <p>و این وجوهی که ملاحظه فرمودید هر چند در جای خود صحیح است و لیکن قرائن کلامیه دلالت بر خلاف آن دارد و از همه این وجوه بی‌پایه‌تر، وجه اخیر است. </p> <p> <span class="aya" rel="4_136" data-words="21-37">و من یکفر بالله و ملائکته و کتبه و رسله و الیوم الآخر فقد ضل ضلالا بعیدا</span> از آنجا که قسمت اول آیه شریفه که می‌فرمود: <span class="aya" rel="4_136" data-words="1-5">یا أیها الذین آمنوا آمنوا</span>... <span class="aya" rel="4_136" data-words="19-20">من قبل</span>، دعوت به این بود که بین همه جزئیات معارف که ذکر شده جمع کنند و به همه ایمان بیاورند به این دلیل ادعایی که اجزای این مجموعه که نامش اسلام است همه به هم مربوط است و ممکن نیست یکی از دیگر اجزاء جدا شود، بدین جهت تفصیل دوم-که همین جمله مورد بحث است-معنای تردید را به خود گرفته، اینطور می‌فهماند که هر کس به مجموع این مجموعه ایمان نیاورد به گمراهی بعیدی گمراه شده، چه اینکه به خدا کفر بورزد یا به ملائکه او و یا به کتب او و یا به رسل او و یا به روز جزا، هر کس به یکی از اینها کفر بورزد کافر است و به گمراهی بعیدی گمراه شده. <code class="page" rel="5,184"/> پس مراد از <em>واو</em> عاطفه که چهار بار در آیه تکرار شده، <em>واو</em> جمع نیست تا در نتیجه همه نامبرده‌ها، موضوع واحدی برای حکمی‌واحد بشوند، یعنی محکوم به حکم کفر کسی باشد که به همه این چهار چیز کفر بورزد و اما اگر به یکی از اینها ایمان و به سه تای دیگر کافر باشد کافر نیست، نه، بلکه <em>واو</em> در اینجا به معنای <em>او</em> است و در حقیقت آیه در معنای این است که فرموده باشد: و من یکفر باللَّه او ملائکته او کتبه او رسله و الیوم الآخر فقد ضل ضلالا بعیدا ، چون آیات قرآنی ناطق است بر اینکه هر کس به یکی از این معارف کفر بورزد- هر چند که به بقیه ایمان داشته باشد-کافر است. </p> <h3> <span class="title" rel="4_136 4_137 4_138 4_139 4_140 4_141 4_142 4_143 4_144 4_145 4_146 4_147">توبه و مغفرت الهی، طبعا و عادتا شامل کسانی که برای بار دوم به کفر بگروند نمی‌شود</span> </h3> <p> <span class="aya" rel="4_137" data-words="1-21">إن الذین آمنوا ثم کفروا ثم آمنوا ثم کفروا ثم ازدادوا کفرا لم یکن الله لیغفر لهم و لا لیهدیهم سبیلا</span> این آیه شریفه اگر به تنهایی و بریده از ما قبل و ما بعدش ملاحظه شود دلالت می‌کند بر کیفری که خدای تعالی مرتدین را در صورتی که ارتداد آنها تکرار شود با آن کیفر می‌دهد و تکرار ارتداد به این است که بعد از آنکه به اسلام ایمان آوردند بار دیگر کفر بورزند، سپس برای بار دوم ایمان بیاورند و بعد از آن دوباره کافر شوند و این بار کفر خود را زیادتر کنند، خدای سبحان در این آیه اینگونه افراد را که چنین وضعی دارند تهدید کرده، به اینکه دیگر آنان را نخواهد آمرزید و به سوی راه هدایت نخواهد کرد به این معنا که امید نمی‌رود رحمتی که از خدا متوقع است شامل حال آنان بگردد زیرا استقرار بر ایمان ندارند و امر خدا را ملعبه‌ای برای بازی و سرگرمی خود قرار دادند و کسی که حالش چنین حالی است طبعا ثبات قدمی بر ایمان جدی و ایمانی که از آنان قبول شود ندارند، آری به حسب طبع چنینند، هر چند که اگر ایمان جدی بیاورند مغفرت و هدایت خدای تعالی شامل حالشان می‌شود، چون توبه کردن یعنی ایمان واقعی آوردن چیزی نیست که خدای تعالی آن را در هیچ حالی قبول نکند. </p> <p>آری خدای تعالی وعده داده که چنین توبه‌ای را قبول کند و ما در سابق یعنی در تفسیر آیه شریفه: <span class="aya" rel="4_17" data-words="1-4">إنما التوبة علی الله...</span><span class="footnote" rel="1" title="سوره نساء، آیه ۱۷&quot;">*</span> در جلد چهارم این کتاب پیرامون آن بحث کردیم. </p> <p>پس اگر در این آیه شریفه حکم کرده به اینکه از رحمت و مغفرت خدا محرومند، حکمی است که بر حسب جریان طبع و عادت و به ملاحظه آن صادر فرموده، نه اینکه خواسته باشد بفرماید: از میان اینگونه افراد حتی یک نفر هم مستثناء نیست و بطور ندرت هم فردی از این طائفه پیدا نمی‌شود که موفق به ایمان صحیح و استقامت در برابر آن گردد، هم چنان که این   <code class="page" rel="5,185"/> معنا یعنی استثناء پذیری مطلب از آیه زیر نیز استفاده می‌شود، توجه فرمائید: <span class="aya" rel="3_86" data-words="1-21">کیف یهدی الله قوما کفروا بعد إیمانهم و شهدوا أن الرسول حق و جاءهم البینات و الله لا یهدی القوم الظالمین</span>... <span class="aya" rel="3_89-90" data-words="1-27">إلا الذین تابوا من بعد ذلک و أصلحوا فإن الله غفور رحیم، إن الذین کفروا بعد إیمانهم ثم ازدادوا کفرا لن تقبل توبتهم و أولئک هم الضالون</span><span class="footnote" rel="1" title="چگونه خدا هدایت می‌کند مردمی را که بعد از آنکه ایمان آورده و به حقانیت رسول شهادت دادند و از رسول معجزه‌ها دیدند کفر ورزیدند نه، هرگز، خدا قوم ستمکار را هدایت نمی‌کند مگر کسانی را که بعد از این خطا توبه نموده و خود را اصلاح کنند که خدای تعالی غفور و رحیم است و اما کسانی که بعد از ایمان آوردنشان کافر شدند و این بار کفر خود را بیشتر کردند خدای تعالی توبه آنان را نمی‌پذیرد و ایشان همانا گمراهند سوره آل عمران، آیه ۹۰&quot;">*</span>. </p> <p>و این آیات بطوری که ملاحظه می‌کنید از زمره کسانی که بعد از ایمان آوردن کافر می شوند و در نتیجه مشمول مغفرت و هدایت نمی‌گردند افرادی را استثناء کرده و در عین اینکه افرادی را استثناء کرده، قبول توبه افرادی دیگر را که بعد از ارتداد کفر خود را بیشتر می‌کنند نفی می‌کند و اول این آیات درباره همین افراد است که بعد از ایمان آوردن و به حقانیت رسول شهادت دادن و بعد از ظاهر شدن آیاتی بینات، کفر ورزیدند، این کفر ورزیدن و ارتدا جز از راه عناد و لجاجت نمی‌تواند باشد و وقتی این کفر رو به زیادی می‌گذارد که عناد و طغیان در دلها مستقر و جایگیر شود، و طغیان و استکبار جایی در دلها برای قبول حق باقی نگذارد و معلوم است که از چنین افرادی و دارندگان چنین حالی عادتا توبه و برگشت به سوی خدا محقق نمی‌شود. </p> <p>همه اینها که تا اینجا گفته شد-همانطور که قبلا اشاره کردیم-به مقتضای خود آیه شریفه و با قطع نظر از قبل و بعد آن بود و اما اگر آیه شریفه را با قبل و بعد آن، مورد دقت قرار دهیم و باید هم چنین کنیم، زیرا آیات خالی از ظهور و تا حدودی خالی از دلالت بر این معنا نیست که آیات، سیاقی واحد دارند و به یکدیگر متصلند در این صورت باید بگوئیم جمله: <span class="aya" rel="4_137" data-words="1-5">إن الذین آمنوا ثم کفروا...</span> در مقام تعلیل برای جمله: <span class="aya" rel="4_136" data-words="21-24">و من یکفر بالله</span>... <span class="aya" rel="4_136" data-words="34-37">فقد ضل ضلالا بعیدا</span> می‌باشد و این دو آیه شریفه دارای یک مصداقند به این معنا که مصداق جمله دومی و یا به عبارت دیگر آن کسی که به خدا و ملائکه او و کتب او و رسولان او و به روز جزا کفر می‌ورزد همان کسی است که جمله اول درباره او سخن گفته، یعنی همان کسی است که اول ایمان آورده و سپس کفر ورزیده و باز ایمان آورده، و برای بار دوم کفر ورزیده و کفر خود را بیشتر هم کرده و نیز مصداق آیه دومی طائفه‌ای از منافقین است که آیه بعد متعرض حال آنان شده، می‌فرماید <span class="aya" rel="4_138" data-words="1-6">بشر المنافقین بأن لهم عذابا ألیما...</span>   <code class="page" rel="5,186"/> </p><h3> <span class="title" rel="4_136 4_137 4_139 4_146 4_138 4_140 4_141 4_142 4_143 4_144 4_145 4_147">احتمالاتی که در معنای دو بار ایمان آوردن و سپس کفر ورزیدن می‌رود</span> </h3> <p> و بنا بر این معنا مراد از جمله: <span class="aya" rel="4_137" data-words="1-5">إن الذین آمنوا ثم کفروا...</span> چیز دیگری می‌شود و یا به عبارت دیگر چیزهای دیگری می‌شود و این بستگی دارد به اینکه ما آیه‌ <span class="aya" rel="4_136" data-words="1-8">یا أیها الذین آمنوا آمنوا بالله و رسوله</span> را که مفسر آن است چگونه تفسیر کنیم و از تفسیرهایی که برای آن شده و قبلا نقل شد کدام را بپذیریم. </p> <p>اگر اینطور تفسیرش کنیم که: هان ای کسانی که در ظاهر به خدا و رسولش ایمان آورده‌اید، در باطن نیز ایمان بیاورید ، در این صورت معنای ایمان آوردن و سپس کفر ورزیدن و باز ایمان آوردن و بار دیگر کفر ورزیدن در آیه مورد بحث همان حالتی خواهد بود که منافقین دائما گرفتار آنند، وقتی مؤمنین را می‌بینند مؤمن می‌شوند و چون کفار را می‌بینند کافر می‌شوند. </p> <p>و اگر آیه مذکور را اینطور معنا کنیم که: هان ای کسانی که ایمان آورده‌اید بر ایمان خود استوار باشید ، آن وقت مراد از ایمان آوردن و سپس کفر ورزیدن و باز ایمان آوردن و باز کفر ورزیدن همان ارتداد پی در پی است که همه معنایش را می‌دانند. و اگر آیه مذکور را اینطور معنا کنیم که: هان ای یهود و نصارا که ادعای ایمان می‌کنید، به اسلام و خدا و رسول اسلام ایمان بیاورید <em>قهرا معنای</em> ایمان و کفر و باز ایمان و باز کفر ورزیدن ، ایمان به موسی و کفر به آن جناب و گوساله پرستیدن و سپس ایمان به عزیز، یا به عیسی و سپس کفر ورزیدن به وی و در آخر کفر را زیادتر کردن با کفر به رسالت رسول اسلام که موسی و عیسی (علیهما السلام) به آمدنش خبر داده‌اند، خواهد بود، هم چنان که بعضی از مفسرین این را گفته‌اند. </p> <p>و اگر چنانچه آیه مذکور را اینطور معنا کنیم که: هان ای کسانی که بطور سر بسته و اجمال اسلام را پذیرفته و به آن ایمان آورده‌اید، ایمان خود را به تفاصیل و جزئیات حقائق اسلام بگسترانید که مختار ما همین معنا بود و ما آن را از آیه شریفه استظهار کردیم، در این صورت آیه مورد بحث تعلیلی خواهد بود که منطبق بر حال منافقینی است که آیه شریفه بعد <span class="aya" rel="4_139" data-words="1-7">الذین یتخذون الکافرین أولیاء من دون المؤمنین</span> وضع آنها را تفسیر و بیان می‌کند، چون کسی که با کفار اتصال داشته باشد، قهرا از مجتمع مؤمنین جدا می‌شود و چنین کسی ممکن نیست در مجالس و محافل کفار حاضر نشود و با آنها انس و علاقه نداشته باشد و سخنانی که آنها با یکدیگر مذاکره می‌کنند و قهرا سخنانی است که مورد رضای خدای سبحان نیست تصدیق نکند، و تهمت‌ها که به دین می‌زنند و طعنه‌ها که به اهل دین می‌زنند و استهزاء و مسخره‌هایی که از اهل دین می‌کنند، تصدیق نکند. </p> <p>پس چنین افرادی وقتی به مؤمنین بر بخورند و در پاره‌ای از شعائر دین با آنها شرکت<code class="page" rel="5,187"/> جویند، به آن شعائر ایمان می‌آورند و هر گاه‌به مشرکین و کفار برخورد کنند و تهمت‌ها و سخریه‌های آنان را ببینند امضا می‌کنند و در نتیجه کافر می‌شوند، پس اینگونه افراد بطور دائم در حال ایمان آوردن و سپس کافر شدن و باز ایمان آوردن و باز کافر شدنند تا وقتی که این رفتار و خصلت، صفت درونی آنها شود، آن وقتی است که کفر باطنیشان رو به زیادت می‌گذارد، این آن معنایی است که ما از آیه با در نظر گرفتن قبل و بعد آن می‌فهمیم-و خدا داناتر است-. </p> <p>و چنین افرادی که همواره مبتلا به اختلاف احوال هستند و بر یک حالت استقرار ندارند، قهرا توبه هم ندارد، برای اینکه بر یک حالت مثلا بر حالت ندامت که همان توبه است استقرار ندارند. </p> <p>بله اگر از کرده خود پشیمان بشوند و بر این پشیمانی استقرار داشته باشند بطوری که دیگر آن تزلزل و اختلاف احوال را نداشته باشند و بیدی نباشند که به هر بادی می‌لرزد، البته توبه‌شان قبول می‌شود. </p> <p>و به همین جهت است که خدای تعالی توبه مقبول از مثل چنین منافقانی را مقید به قیدهایی کرده که دیگر مجال برای تزلزل و دگرگونگی نگذاشته، در استثنایی که می‌آید فرموده: <span class="aya" rel="4_146" data-words="1-12">إلا الذین تابوا و أصلحوا و اعتصموا بالله و أخلصوا دینهم لله...</span> یعنی مگر کسانی که توبه کنند و بعد از توبه، آنچه از آنان فاسد شده اصلاح کنند و خود را از ترس انحراف به دامن خدا بیفکنند و دین خود را خالص برای خدا سازند... </p> <h3> <span class="title" rel="4_139 4_140 4_138 4_142 4_136 4_137 4_141 4_143 4_144 4_145 4_146 4_147">تهدید برخی از مؤمنین که کافران را دوست و ولی خود می‌گیرند و با آنان مجالست و مخالطت می‌کنند</span> </h3> <p> <span class="aya" rel="4_138-139" data-words="1-8">بشر المنافقین بأن لهم عذابا ألیما، الذین یتخذون...</span> این آیه شریفه تهدیدی است برای منافقین که آنان را به دوستی با کفار و بریدن از مؤمنین توصیف کرده و این وصف از نظر مصداق اعم از منافقین است که دلهایشان ایمان نیاورده و تنها به لقلقه زبان تظاهر به ایمان می‌کنند و شامل یک عده از مؤمنین نیز می‌شود، آن مؤمنینی که همواره مبتلای به دوستی با کفارند و به ظاهر از جماعت مؤمنین فاصله می‌گیرند ولی در باطن با آنان اتصال دارند و اینگونه از مؤمنین حتی در زمان رسول خدا  (ص) نیز بودند. </p> <p>و این خود تا حدی مؤید این احتمال است که منظور از این منافقین، منافقین معروف یعنی کفار باطنی و مسلمانان ظاهری نباشد بلکه منظور بعضی از مؤمنین باشد که به جای مؤمنین، کفار را اولیای خود می‌گرفتند، مؤید دیگر این احتمال ظاهر، آیه بعدی است که می‌فرماید: <span class="aya" rel="4_140" data-words="1-9">و قد نزل علیکم فی الکتاب أن إذا سمعتم</span>... <span class="aya" rel="4_140" data-words="25-27">إنکم إذا مثلهم</span>، چون این آیه<code class="page" rel="5,188"/> که خطابش به مؤمنین است برای مؤمنین تهدید منافقین را بیان می‌کند و مؤید دیگر آن توصیفی است که خدای تعالی در جمله: <span class="aya" rel="4_142" data-words="17-22">و لا یذکرون الله إلا قلیلا</span> از منافقین می‌کند که در حال نفاقشان چه وضعی دارند، برای اینکه در این جمله یاد خدا به معنای واقعی و باطنی را برای انسانهای مورد نظر اثبات نموده، از باب توبیخ می‌فرماید: خیلی کم به یاد خدا می‌افتند و انطباق چنین توصیفی با منافقینی که اصلا در دل ایمان نیاورده‌اند بعید است. </p> <p> <span class="aya" rel="4_139" data-words="8-15">أ یبتغون عندهم العزة فإن العزة لله جمیعا</span> استفهام در این آیه انکاری است، و پاسخی است که انکار را توجیه نموده، می‌فهماند عزت خود یکی از فروع ملک است، و معلوم است که وقتی مالک حقیقی جز خدای تعالی کسی نباشد، عزت نیز خاص او خواهد بود. هم چنان که خود فرموده: <span class="aya" rel="3_26" data-words="1-21">قل اللهم مالک الملک تؤتی الملک من تشاء و تنزع الملک ممن تشاء و تعز من تشاء و تذل من تشاء</span><span class="footnote" rel="1" title="بگو بار الها که مالک ملکی، تو ملک را به هر کس بخواهی می‌دهی و از هر کس بخواهی می‌گیری، هر که را بخواهی عزت می‌دهی و هر که را بخواهی ذلیل می‌کنی سوره آل عمران، آیه ۲۶&quot;">*</span>. </p> <p><code class="aya" rel="4_140"/> <span class="aya" rel="4_140" data-words="1-9">و قد نزل علیکم فی الکتاب أن إذا سمعتم</span>... <span class="aya" rel="4_140" data-words="27-27">مثلهم...</span> منظور از آنچه نازل شده در کتاب آیاتی است که در سوره انعام آمده می‌فرماید: <span class="aya" rel="6_68" data-words="1-25">و إذا رأیت الذین یخوضون فی آیاتنا فأعرض عنهم، حتی یخوضوا فی حدیث غیره و إما ینسینک الشیطان فلا تقعد بعد الذکری مع القوم الظالمین</span><span class="footnote" rel="2" title="و چون می‌بینی جمعی مشغول خوض در آیات ما هستند از آنان روی بگردان، تا در حدیثی غیر آن، خوض و غور کنند و اگر شیطان این را از یادت برد حال که به یادت آمد دیگر با مردم ستمکار منشین">*</span>، به دلیل اینکه سوره انعام قبل از سوره نساء در مکه نازل شد و نساء در مدینه نازل گردید و از اینکه در آیه مورد بحث به آیه سوره انعام اشاره کرده، این معنا استفاده می‌شود که آنچه از خطاب‌های قرآنی که متوجه به شخص رسول خدا (ص) شده، در حقیقت منظور از آنها همه امت است. </p> <p>و اینکه فرمود: <span class="aya" rel="4_140" data-words="25-27">إنکم إذا مثلهم</span> تعلیلی است برای نهی، می‌خواهد بفرماید: اگر شما مسلمین را نهی کردیم از نشست و برخاست با افراد ایرادگیر، برای این بود که مجالست مؤثر است و در اثر آن شما نیز مثل آنان خواهید شد و اینکه فرمود: <span class="aya" rel="4_140" data-words="28-36">إن الله جامع المنافقین و الکافرین فی جهنم جمیعا</span>، وجه تماثل را بیان می‌کند و می‌فرماید: این تماثل از نظر خاتمه امر است که هم شما و هم آنان بر جهنم جمع خواهید شد. </p>   <p> سوره انعام، آیه 68".  <code class="page" rel="5,189"/><code class="aya" rel="4_141"/> <span class="aya" rel="4_141" data-words="1-9">الذین یتربصون بکم فإن کان لکم فتح من الله...</span> کلمه <em>تربص</em> به معنای انتظار و کلمه: <em>استحواذ</em> به معنای غلبه و تسلط است و این وصف دیگری برای این منافقین است که رابطه اتصال بین دو طائفه مؤمنین و کافران را حفظ نموده، هم از این طائفه می‌دوشند و هم از آن طائفه، تا ببینی کدامیک از دو طائفه پولدارتر باشد و یا برد با کدامیک از آن دو باشد، اگر برد با مؤمنین بود می‌گویند: ما با شما و از مؤمنین هستیم و باید که از این فتح و فیروزی و از این غنیمت‌ها و سایر فوائد جنگ سهمی برای ما منظور بشود و اگر برد با کفار باشد، می‌گویند: مگر این ما نبودیم که شما را بر مؤمنین غلبه داده و نگذاشتیم مؤمنین به شما آسیبی برسانند؟ و نیز نگذاشتیم مؤمنین ایمان خود را به خورد شما داده، شما را به خود متصل سازند؟ پس بنا بر این باید که سهمی از آنچه نصیب شما شده به ما بدهید و یا می‌گویند: ما بر شما منت داریم، برای اینکه این بهره‌ها را ما نصیب شما کردیم. </p> <p>بعضی از مفسرین گفته‌اند: اگر برد و پیروزی مؤمنین را فتح خوانده و پیروزی کفار را نصیب دانسته، برای این بوده که پیروزی کفار را تحقیر کند و بفهماند پیروزی کفار، پیروزی واقعی نیست بلکه امری است موهوم و از نظر عقل و واقعیت ارزشی قابل اعتنا ندارد، آن هم بعد از آنکه خدای تعالی مؤمنین را وعده داده که فتح واقعی از آنان است و او ولی و سرپرست ایشان است و شاید همین نکته باعث شده که فتح را به خدای تعالی نسبت داده ولی نصیب را نسبت نداده. </p> <h3> <span class="title" rel="4_141">مراد از نفی سبیل در جمله: <span class="aya" rel="4_141" data-words="35-41">لن یجعل الله للکافرین علی المؤمنین سبیلا</span> </span> </h3> <p> <span class="aya" rel="4_141" data-words="29-41">فالله یحکم بینکم یوم القیامة، و لن یجعل الله للکافرین علی المؤمنین سبیلا</span> خطاب <em>کم شما</em> در این جمله متوجه مؤمنین است، هر چند که پر آن منافقین و کفار را نیز می‌گیرد و اما اینکه فرمود: و خدای تعالی هرگز کفار را ما فوق مؤمنین و مسلط بر آنان قرار نمی‌دهد ، معنایش این است که حکم از امروز به نفع مؤمنین و علیه کافران است و تا ابد نیز چنین خواهد بود و هرگز به عکس نمی‌شود و این خود اعلامی است به منافقین که دیگر برای ابد از اینکه به هدف شوم خود برسند مایوس باشند و به حکم این آیه در همه دوره‌ها بالآخره فتح و فیروزی از آن مؤمنین و علیه کافران خواهد بود. </p> <p>احتمال هم دارد که نفی <em>سبیل</em> اعم از تسلط در دنیا باشد یعنی منظور این باشد که کفار نه در دنیا مسلط بر مؤمنین می‌شوند و نه در آخرت، و مؤمنین به اذن خدا دائما غالبند، البته ما دام که ملتزم به لوازم ایمان خود باشند، هم چنان که در جای دیگر این وعده را صریحا داده<code class="page" rel="5,190"/> و فرموده: <span class="aya" rel="3_139" data-words="1-12">و لا تهنوا و لا تحزنوا و أنتم الأعلون إن کنتم مؤمنین</span><span class="footnote" rel="1" title="سست نشوید و اندوه به خود راه ندهید که شما ما دام که ملتزم به لوازم ایمان باشید دست بالا و بر دشمنان مسلطید سوره آل عمران، آیه ۱۳۹&quot;">*</span>. </p> <h3> <span class="title" rel="4_142 4_136 4_137 4_138 4_139 4_140 4_141 4_143 4_144 4_145 4_146 4_147">معنای خدعه منافقین به خدا و خدعه خدا به آنان و ذکر چند صفت از اوصاف منافقین</span> </h3> <p> <span class="aya" rel="4_142" data-words="1-7">إن المنافقین یخادعون الله و هو خادعهم</span> <span class="phrase">کلمه: <em rel="fa_4_142_7-7" data-sentence="6:296">مخادعة</em> که فعل مضارع <em rel="fa_4_142_3-3" data-sentence="76:266">یخادعون</em> از آن گرفته شده به معنای بسیار خدعه کردن و خدعه‌های سخت کردن است، البته این در صورتی است که بگوئیم: زیادتر بودن مبانی دلالت می‌کند بر زیادی معانی (و همین طور هم هست، زیرا کسی که بسیار خدعه می‌کند در خدعه کردن مهارت پیدا نموده، خدعه‌هایی شدیدتر و ماهرانه‌تر می‌کند).</span> </p> <p>جمله: <span class="aya" rel="4_142" data-words="5-7">و هو خادعهم</span> در موضع حال است و موقعیت حال را دارد و چنین می‌فهماند که منافقین با خدای تعالی خدعه می‌کنند، در حالی که او با همین عمل آنان، آنان را خدعه می‌کند و برگشت معنا به این می‌شود که این منافقین با اعمالی که ناشی از نفاقشان است یعنی با اظهار ایمان کردن در نزد مؤمنین و خود را به آنان نزدیک کردن و حضور در مجالس و محافل آنان می‌خواهند خدا را (و یا به عبارتی دیگر پیغمبر و مؤمنین را) خدعه کنند تا با ایمان ظاهری و اعمال خالی از حقیقت خود از قبل آنان استفاده نمایند و بیچاره‌ها نمی‌دانند که آن کسی که راه را برای اینگونه نیرنگ‌ها برای آنان باز کرده و جلوی آنان را نگرفته، همان خدای سبحان است و همین خود، خدعه‌ای است از خدای تعالی نسبت به ایشان و مجازاتی است در برابر سوء نیات و اعمال زشت پنهانیشان، پس خدعه منافقین عینا همان خدعه خدای تعالی به ایشان است. </p> <p> <span class="aya" rel="4_142" data-words="8-22">و إذا قاموا إلی الصلاة قاموا کسالی یراؤن الناس و لا یذکرون الله إلا قلیلا</span> این جمله وصف دیگری است از اوصاف منافقین و آن این است که وقتی به نماز می‌ایستند اولا به حالت کسالت می‌ایستند و پیدا است که هیچ اشتها و میلی به نماز ندارند و در ثانی همه در صدد آنند که به مردم بفهمانند که ما نمازخوانیم، با اینکه نماز برترین عبادتی است که خدای تعالی در آن ذکر و یادآوری می‌شود و اگر به راستی دلهایشان علقه و محبتی به پروردگارشان می‌داشت و به او ایمان می‌داشت، در توجه به سوی خدا و در ذکر خدا دچار کسالت و سستی نمی‌شدند و عمل خود را به قصد ریا و نشان دادن به مردم انجام نمی‌دادند و در عوض بسیار خدا را به یاد می‌آوردند، آری قلب به هر چه تعلق داشته باشد و خاطر آدمی به هر   <code class="page" rel="5,191"/> چه مشغول باشد، دائما به یاد همو خواهد بود. </p> <p><code class="aya" rel="4_143"/> <span class="aya" rel="4_143" data-words="1-10">مذبذبین بین ذلک لا إلی هؤلاء و لا إلی هؤلاء</span> در مجمع البیان گفته است: وقتی عرب می‌گوید: <em>ذبذبته فذبذب</em> منظورش این است که من فلان چیز را حرکت دادم و او به حرکت در آمد، پس این ماده مثل تحریک چیزی است که آویزان باشد، این بود گفتار مرحوم طبرسی.<span class="footnote" rel="1" title="مجمع البیان، ج ۳ ص ۱۲۸">*</span> پس بنا به گفته وی مذبذب بودن هر چیزی به معنای آمد و شد کردن آن بین دو طرف است بدون اینکه آن چیز تعلقی و وابستگی به یکی از آن دو طرف داشته باشد. </p> <p>و این خود صفت منافقین است که بین مؤمنین و بین کفار آمد و شد دارد، نه به کفار بستگی و تعلق دارند و نه به مؤمنین‌ <span class="aya" rel="4_143" data-words="4-6">لا إلی هؤلاء</span> یعنی نه به طرف مؤمنین به تنهایی، تا مؤمن حقیقی باشند، <span class="aya" rel="4_143" data-words="7-10">و لا إلی هؤلاء</span> و نه به طرف کفار تا کافر محض باشند. </p> <p> <span class="aya" rel="4_143" data-words="11-18">و من یضلل الله فلن تجد له سبیلا</span> این جمله در مقام تعلیل جمله قبل است و علت تذبذب را بیان می‌کند، می‌فرماید: علت اینکه بین دو طرف کفر و ایمان تردد دارند، نه به این طرف تعلق دارند و نه به آن طرف این است که خدای تعالی از راه، گمراهشان کرده، راهی ندارند که بطور مستقیم بروند. </p> <p>و به خاطر همین علت است که فرمود: <span class="aya" rel="4_143" data-words="1-3">مذبذبین بین ذلک</span> و نفرمود: <em>متذبذبین</em> ، خواست بفهماند این حالت سرگردانی را خودشان اختیار نکرده‌اند، تا اختیارشان تذبذب باشد بلکه قهر الهی این نوع تحریک را برایشان پیش آورده، تا سعی و تلاششان در زندگی به یک هدف ثابت و آرامش بخش منتهی نگردد. </p> <p><code class="aya" rel="4_144"/><code class="aya" rel="4_145"/> <span class="aya" rel="4_144" data-words="1-8">یا أیها الذین آمنوا لا تتخذوا الکافرین أولیاء...</span> <span class="phrase">کلمه: <em rel="fa_4_144_16-16" data-sentence="6:636">سلطان</em> به معنای حجت و برهان است و کلمه: <em rel="fa_4_145_4-4" data-sentence="97:590">درک</em> به دو فتح (و گاهی به فتح اول و سکون راء تلفظ می‌شود) به گفته راغب بر وزن <em>درج</em> و به معنای آن است، چیزی که هست <em>درج</em>  (پله) را در جایی بکار می‌برند که مساله بالا رفتن و صعود را در نظر داشته باشند ولی درک در جایی بکار می‌رود که مساله پائین آمدن مورد نظر باشد و به همین جهت گفته می‌شود: درجات بهشت و درکات آتش و همین درکات و سرازیری‌های جهنم را برای اینکه در ذهن شنونده تصویر کنند آن را <em>هاویة</em> نامیدند که از <em>هوی</em> یعنی سقوط گرفته شده، این بود گفتار راغب.<span class="footnote" rel="2" title="مفردات راغب، ص ۱۶۷">*</span>     <code class="page" rel="5,192"/></span> </p><h3> <span class="title" rel="4_144 4_136 4_137 4_138 4_139 4_140 4_141 4_142 4_143 4_145 4_146 4_147">ترک ولایت مؤمنین و قبول ولایت کفار <em>نفاق</em> است و اعمال بد بندگان حجتی است علیه آنان</span> </h3> <p> و این آیه شریفه-بطوری که ملاحظه می‌کنید-مؤمنین را نهی می‌کند از اینکه به ولایت کفار و سرپرستی آنها بپیوندند و ولایت مؤمنین را ترک کنند و سپس آیه شریفه دوم مساله را تعلیل می‌کند، به تهدید شدیدی که از ناحیه خدای تعالی متوجه منافقین شده و این بیان و تعلیل معنایی جز این نمی‌تواند داشته باشد که خدای تعالی ترک ولایت مؤمنین و قبول ولایت کفار را <em>نفاق</em> دانسته، و مؤمنین را از وقوع در آن بر حذر می‌دارد. سیاق دلالت دارد بر اینکه آیه شریفه: <span class="aya" rel="4_144" data-words="1-6">یا أیها الذین آمنوا لا تتخذوا...</span> به منزله نتیجه‌ای است که از مطالب قبل گرفته شده و یا حد اقل فرعی است که بر آنها متفرع می‌شود و همین دلالت سیاق مثل این می‌ماند که صریحا فرموده باشد که آیات سابق متعرض حال بیمار دلان ضعیف الایمان است، نه منافقین اصطلاحی و اگر آنان را منافق خوانده صرف تعبیر و نامگذاری بوده، و به فرضی که بگوئیم آیات سخن از منافقین اصطلاحی دارد، حد اقل شامل بیماردلان نیز می‌شود، آن گاه مؤمنین را اندرز می‌دهد که پیرامون این قرقگاه خطرناک نگردند و متعرض خشم خدای تعالی نشوند و حجتی واضح علیه خود به دست خدای تعالی ندهند که اگر چنین کنند خدای تعالی گمراهشان خواهد کرد و خدعه و نیرنگ در کارشان خواهد نمود و در زندگی دنیا گرفتار ذبذبه و سرگردانشان ساخته و در آخرت بین آنان و کفار در یک جا یعنی در جهنم جمع خواهد کرد و در گودترین درک‌های آتش سکنایشان خواهد داد و رابطه بین آنان و هر نصیر و یاوری را که بتواند یاریشان کند و هر شفیعی را که بتواند شفاعتشان کند قطع خواهد کرد. </p> <p>از دو آیه مورد بحث دو نکته استفاده می‌شود، اول اینکه: اضلال و خدعه و هر سخط الهی دیگر که از این سنخ باشد خود حجتی است واضح که اعمال بندگان آن را به دست خدای تعالی می‌دهد و اینگونه کیفرها اخزاء خدا و خزی بنده است که خدای تعالی او را به طریق مقابله و مجازات گرفتار آن ساخته است و گر نه حاشا بر جناب الهی اینکه بندگان خود را ابتداء و بدون هیچ سابقه گرفتار شر و شقاوت کند، پس اینکه فرمود: <span class="aya" rel="4_144" data-words="12-19">أ تریدون أن تجعلوا لله علیکم سلطانا مبینا</span> به منزله این است که بفرماید: <span class="aya" rel="2_26" data-words="38-43">و ما یضل به إلا الفاسقین</span>، همانطور که در سوره بقره آیه 26 این تعبیر را آورده. </p> <p>نکته دومی که از دو آیه مورد بحث استفاده کردیم این بود که: در آتش دوزخ مراتبی مختلف برای ساکنان آن هست، بعضی در سافلند و بعضی در اسفل (سافل‌تر) و ناگفته پیدا است که به حسب اختلاف این مراتب شکنجه‌ها نیز مختلف می‌شود که خدای عز و جل این عذابهای مختلف را درکات نامیده. <code class="page" rel="5,193"/><code class="aya" rel="4_146"/> <span class="aya" rel="4_146" data-words="1-12">إلا الذین تابوا و أصلحوا و اعتصموا بالله و أخلصوا دینهم لله...</span> این آیه شریفه استثنایی است از وعید و تهدیدی که خدای تعالی در مورد منافقین کرده و فرموده بود: <span class="aya" rel="4_145" data-words="1-7">إن المنافقین فی الدرک الأسفل من النار...</span> و لازمه این استثناء این است که دارندگان صفات مزبور در آن از جماعت منافقین خارج باشند و به صف مؤمنین بپیوندند و چون چنین لازمه‌ای داشته، دنباله استثناء این را تذکر داد که دارندگان این صفات با مؤمنین خواهند بود و نیز پاداش آنان و مؤمنین را یک جا آورد و فرمود: <span class="aya" rel="4_146" data-words="13-22">فأولئک مع المؤمنین و سوف یؤت الله المؤمنین أجرا عظیما</span>. </p> <h3> <span class="title" rel="4_146 4_136 4_137 4_138 4_139 4_140 4_141 4_142 4_143 4_144 4_145 4_147">شرائط از بین بردن ریشه‌های نفاق و رهایی از صفات زشت آن</span> </h3> <p> خدای تعالی این عده را که از زمره منافقین استثناء کرده به چند صفت سنگین توصیف فرموده، صفاتی که ریشه‌های نفاق جز در زمینه وجود آن صفات رشد نمی‌کند و شرایطی را یادآور شده که هر یک از آنها قسمتی از آن صفات زشت را از دلها پاک می‌کند، یکی از آن شرائط و یا به عبارت دیگر یکی از آن عواملی که ریشه‌های نفاق را می‌خشکاند توبه است، یعنی برگشتن به سوی خدای تعالی و این برگشتن وقتی نافع است که شخص تائب آنچه را که تا کنون از خود تباه ساخته اصلاح کند، اگر جان پاک خدادادی خود را آلوده کرده، باید با رژیم‌هایی که هست آن آلودگی‌ها را پاک کند و این اصلاح نیز نتیجه‌ای نمی‌دهد، مگر آنکه انسان خود را از خطر لغزش و انحراف به خدا بسپارد و از او عصمت و مصونیت بخواهد یعنی کتاب خدا و سنت پیغمبرش را پیروی کند زیرا راهی به سوی خدا نیست مگر آن راهی که خود او معین فرموده، از آن گذشته هر راهی دیگر راه شیطان است. </p> <p>باز این اعتصام کار را تمام نمی‌کند و سود نهایی را نمی‌رساند مگر وقتی که انسان دین خود را خالص برای خدا کند و اتفاقا اعتصام هم در همین اخلاص معنا می‌دهد، برای اینکه شرک، ظلم است، آن هم ظلمی که آمرزیده و بخشیده نمی‌شود و وقتی بیماردلان توبه کردند و اصلاح مفاسد خویش نمودند و به خدای عز و جل نیز اعتصام جستند و دین خود را خالص برای خدا نمودند، در آن هنگام مؤمن حقیقی خواهند بود و ایمانشان آمیخته با شرک خواهد بود و آن وقت است که از خطر نفاق ایمن شده، خودشان راه گم شده را پیدا می‌کنند، هم چنان که فرموده است: <span class="aya" rel="6_82" data-words="1-13">الذین آمنوا و لم یلبسوا إیمانهم بظلم أولئک لهم الأمن و هم مهتدون</span>.<span class="footnote" rel="1" title="کسانی که ایمان آوردند و ایمان خود را به ظلم نیالودند، آنان دارای امنیت و همانان راه یافتگانند سوره انعام، آیه ۸۲&quot;">*</span>   <code class="page" rel="5,194"/> از سیاق آیه هم این معنا بدست می‌آید که مراد از مؤمنین تنها آن دسته از مؤمنینی است که ایمانشان محض و خالص است و خدای تعالی نیز این چنین معرفیشان کرده، که ایشان کسانیند که اولا توبه می‌کنند و ثانیا گذشته خود را اصلاح می‌نمایند و ثالثا از خدا عصمت و مصونیت می‌خواهند و رابعا دین خود را خالص برای خدا می‌کنند و این چهار صفت متضمن جزئیات تمامی صفات و خصائصی است که خدای تعالی در کتاب عزیزش برای مؤمنین بر شمرده، مثلا یک جا در صفت مؤمنین فرموده: <span class="aya" rel="23_1-3" data-words="1-14">قد أفلح المؤمنون، الذین هم فی صلاتهم خاشعون، و الذین هم عن اللغو معرضون</span><span class="footnote" rel="1" title="مؤمنان رستگار شدند، آنهایی که در نمازشان خاشعند و آنهایی که از لغو و هر کار بیهوده روی گردانند سوره مؤمنون، آیه ۳&quot;">*</span>. </p> <p>و جای دیگر فرموده: <span class="aya" rel="25_63-64" data-words="1-21">و عباد الرحمن الذین یمشون علی الأرض هونا و إذا خاطبهم الجاهلون قالوا سلاما، و الذین یبیتون لربهم سجدا و قیاما</span>.<span class="footnote" rel="2" title="بندگان خدای رحمان آنهایند که در زمین با تواضع قدم بر می‌دارند و چون افراد نادان با بی ادبی با آنان رو برو شوند پاسخی سالم می‌دهند و آنهایند که هنگام شب به خاطر خلوت با پروردگارشان هر بیننده آنان را می‌بیند که یا سر به سجده دارند و یا در حال نمازند سوره فرقان، آیه ۶۴&quot;">*</span> و در جای دیگر فرموده: <span class="aya" rel="4_65" data-words="1-21">فلا و ربک لا یؤمنون، حتی یحکموک فیما شجر بینهم، ثم لا یجدوا فی أنفسهم حرجا مما قضیت و یسلموا تسلیما</span><span class="footnote" rel="3" title="نه به پروردگارت سوگند، این انسانها ایمان ندارند، مگر وقتی که تو را در هر نزاعی که برایشان پیش آید حکم قرار دهند و هر حکمی که بفرمایی هر چند به ضررشان باشد در دل از حکم تو احساس ناراحتی نکنند و به تمام معنا تسلیم حکم تو باشند سوره نساء، آیه ۶۵&quot;">*</span>. </p> <p>از این آیات می‌فهمیم که قرآن کریم هر جا که کلمه مؤمنین را بطور مطلق و بدون توضیح ذکر کند مرادش چنین کسانی است، مگر آنکه قرینه‌ای در کلام باشد که بفهماند در خصوص این کلام منظور از کلمه مؤمنین غیر دارندگان چنین اوصافی است. </p> <p>خدای تعالی هم به همین جهت در آیه مورد بحث نفرمود: <span class="aya" rel="4_146" data-words="13-15">فأولئک مع المؤمنین</span><span class="footnote" rel="4" title="کسانی که دارای چنین اوصافی شده‌اند از مؤمنین هستند">*</span>، بلکه فرمود: <span class="aya" rel="4_146" data-words="13-15">فأولئک مع المؤمنین</span>، چون به صرف تحقق این اوصاف در مؤمنین، دارندگان آن، از مؤمنین بطور مطلق نمی‌شود بلکه برای اولین بار ملحق به مؤمنین بطور مطلق می‌شوند. </p> <p>بله وقتی از خود آنان می‌شوند که این اوصاف در ایشان پای بگیرد و در دلهاشان مستقر گردد و برای همیشه محفوظ بماند <em>دقت فرمائید</em> . </p> <p>         <code class="page" rel="5,195"/><code class="aya" rel="4_147"/> <span class="aya" rel="4_147" data-words="1-8">ما یفعل الله بعذابکم إن شکرتم و آمنتم...</span> این آیه شریفه ظهور در این معنا دارد که خطاب در آن متوجه مؤمنین است، زیرا زمینه کلام خطاب با مؤمنین بود، البته با حفظ ایمانشان مخاطب به چنین خطابی نشده‌اند بلکه در این خطاب از ایمانشان چشم‌پوشی شده، کانه انسانهایی فرض شده‌اند که از ایمان عاریند. </p> <p>و این آیه شریفه کنایه است از اینکه خدای تعالی احتیاجی به عذاب کردن آنان ندارد، اگر خود آنان با شکر نکردن از نعمت‌های خدا و یا ایمان نیاوردن، خویشتن را مستوجب نسازند، برای اینکه باری تعالی از شکنجه کردن بندگان سودی نمی‌برد تا انجام آن را بر ترک آن ترجیح دهد و از وجود گنهکاران متضرر نمی‌شود تا با عذاب کردن آنان، آن ضرر را از خود دفع کند، پس معنای جمله مورد بحث این است که اگر شما شکرنعمت خدا را با ادای حق واجب او به جای آورده و به او ایمان بیاورید هیچ موجبی نیست که شما را عذاب کند بلکه خدای عز و جل شکرگزار شکرگزاران خویش و دارندگان ایمان به خویش است، او علیم است، اینگونه افراد را که مورد شکرگزاری اویند با سایر موارد اشتباه نمی‌کند. </p> <p>این آیه شریفه دلالتی دارد بر اینکه عذابی که شامل اهل عذاب است از ناحیه خود آنان است نه از ناحیه خدای تعالی و همچنین هر عاملی و هر عملی که مستوجب عذاب است، از قبیل ضلالت و یا شرک و یا معصیت، مستند به خدای تعالی و از قبل آن حضرت نیست و اگر چیزی از این امور از ناحیه خدای تعالی باشد عذابی هم که دنبال این عناوین می‌آید از قبل او بود، چون او مسبب الاسباب است و سببیت هر سببی مستند به او است. </p> <h3>بحث روایتی‌ <span class="title" rel="4_142 4_137 4_140 4_141 4_144 4_136 4_138 4_139 4_143 4_145 4_146 4_147"> (روایاتی در باره: کفر بعد از ایمان، نفی سبیل، خدعه خدا، ریا،...) </span> </h3> <p> در تفسیر عیاشی از زراره و حمران و محمد بن مسلم از امام ابی جعفر و امام ابی عبد اللَّه  (علیهما السلام) روایت آورده که در تفسیر آیه: <span class="aya" rel="4_137" data-words="1-12">إن الذین آمنوا ثم کفروا ثم آمنوا ثم کفروا ثم ازدادوا کفرا</span> فرموده: این آیه در باره عبد اللَّه بن ابی سرح نازل شد که عثمان او را به شهری فرستاد و او و یارانش بعد از آنکه چیزی از ایمانشان در آن شهر باقی نماند کفر خود را زیادتر کردند.<span class="footnote" rel="1" title="تفسیر عیاشی، ج ۱ ص ۲۸۰ ح ۲۸۷">*</span> و در همان کتاب از ابی بصیر روایت شده که گفت: من از امام صادق (ع)   <code class="page" rel="5,196"/> شنیدم که آیه: <span class="aya" rel="4_137" data-words="1-5">إن الذین آمنوا ثم کفروا...</span> را تلاوت کرد و سپس فرمود: منظور از کفر بعد از ایمان ارتکاب گناهانی است که آدمی حرام بودنش را بداند، مثلا کسی که معتقد باشد به اینکه شراب حرام است و با این حال آن را بنوشد و کسی که معتقد باشد به اینکه زنا حرام است و باز مرتکب آن شود و کسی که معتقد باشد به اینکه زکات واجب است و آن را نپردازد، در حقیقت بعد از ایمان کافر شده است.<span class="footnote" rel="1" title="عیون اخبار الرضا">*</span> مؤلف: در این حدیث آیه شریفه را عمومیت داده، بطوری که شامل همه مراتب کفر بشود که یکی از آن مراتب ترک واجبات و فعل محرمات است و تا حدودی بیان قبلی ما را تایید می‌کند. و در همان کتاب از محمد بن فضیل از امام ابی الحسن رضا (ع) روایت آورده که در تفسیر آیه شریفه: <span class="aya" rel="4_140" data-words="1-11">و قد نزل علیکم فی الکتاب أن إذا سمعتم آیات الله</span>... <span class="aya" rel="4_140" data-words="25-27">إنکم إذا مثلهم</span>، فرمود: هر گاه شنیدی که مردی حق را انکار و تکذیب می‌کند و به اهل خود دشنام می‌دهد، از نزد او برخیز و دیگر با او نشست و برخاست مکن.<span class="footnote" rel="2" title="تفسیر عیاشی، ج ۱ ص ۲۸۳">*</span> مؤلف: در این معنا روایاتی دیگر نیز هست. </p> <p>و در کتاب عیون به سند خود از ابی الصلت هروی از حضرت رضا (ع) روایت کرده که در تفسیر کلام خدای جل و علا: <span class="aya" rel="4_141" data-words="34-41">و لن یجعل الله للکافرین علی المؤمنین سبیلا</span> فرمود: منظور این است که خدای تعالی هرگز کافر را بر مسلمان بر سر بحثی که دارند غالب نمی‌کند و مسلمان را شکست خورده حجت او نمی‌سازد، پس این شکست که نفی شده شامل انواع مظلومیت‌ها نمی‌شود و آیه شریفه نمی‌خواهد بفرماید: مسلمانان زیر دست کفار نمی‌شوند و چگونه می‌تواند شامل باشد با اینکه ما خود می‌بینیم که نه تنها مؤمنین بلکه حتی انبیا  (علیهم السلام) زیر دست کفار واقع می‌شوند آن هم به حدی که به دست کفار کشته می‌شوند، پس می‌فهمیم که منظور از نداشتن سبیل معنایی است که با کشته شدن انبیا به دست کفار نیز می‌سازد و آن عبارت است از شکست نخوردن در احتجاج.<span class="footnote" rel="3" title="عیون اخبار الرضا، ج ۲ ص ۲۰۴">*</span> و در تفسیر در المنثور است که ابن جریر از علی (علیه صلوات اللَّه) روایت کرده که بعد از خواندن جمله: <span class="aya" rel="4_141" data-words="34-41">و لن یجعل الله للکافرین علی المؤمنین سبیلا</span> فرمود: یعنی در آخرت.<span class="footnote" rel="4" title="در المنثور، ج ۲ ص ۲۳۵">*</span> مؤلف: در سابق گفتیم که از ظاهر سیاق بر می‌آید که مراد از نفی سبیل، در آخرت       <code class="page" rel="5,197"/> است و اگر از سیاق صرفنظر کنیم و خود جمله را معیار قرار دهیم حجت در دنیا و آخرت هر دو می‌شود. </p> <p>و مؤلف کتاب عیون اخبار به سند خود از حسن بن فضال روایت کرده که گفت: من از علی بن موسی الرضا (ع) از معنای جمله: <span class="aya" rel="4_142" data-words="3-7">یخادعون الله و هو خادعهم</span> پرسیدم فرمود: خدای تعالی متعالی‌تر و مبارک‌تر از آن است که خدعه کند و لیکن سزایی به خدعه کاران می‌دهد که سزای خدعه آنان باشد.<span class="footnote" rel="1" title="تفسیر عیاشی، ج ۱ ص ۲۸۱ ح ۲۸۸ و ۲۹۰">*</span> و در تفسیر عیاشی از مسعدة بن زیاد از جعفر بن محمد و از پدرش روایت کرده که فرمود: شخصی از رسول خدا (ص) پرسید: نجات از عذاب فردای قیامت در چیست؟ فرمود: نجات این است که با خدای تعالی نیرنگ مکنید که او شما را نیرنگ کند، چون هر کس با خدای تعالی نیرنگ کند او نیز با وی نیرنگ می‌کند و ایمان را از دل او می‌برد، پس در حقیقت او دارد به خودش نیرنگ می‌کند ولی نمی‌فهمد. </p> <p>شخصی پرسید: خدای تعالی چگونه به وسیله بنده‌اش نیرنگ می‌شود؟ فرمود: اینطور که به دستور خدا عمل بکند ولی منظورش غیر خدا باشد که چنین عملی شرک به خدای تعالی است و شخص ریا کار در روز قیامت به چهار اسم خوانده می‌شود: به او می‌گویند: ای کافر، ای فاجر، ای حقه باز، ای زیانکار عملت بی نتیجه و اجرت باطل است و امروز پاداشی در برابر اعمال نیکی که به منظور خودنمایی کردی به تو نخواهند داد، اینک پاداشت را از کسانی طلب کن که عمل برای خوشایند آنان کردی.<span class="footnote" rel="2" title="تفسیر عیاشی، ج ۱ ص ۲۸۱ ح ۲۸۸ و ۲۹۰">*</span> و مرحوم کلینی در کافی به سند خود از ابی المعزای پاره دوز و او بدون ذکر راوی قبل از خویش نقل کرد که امیر المؤمنین (ع) فرمود: کسی که خدای عز و جل را در خلوت و نهانی یاد کند خدا را به ذکر کثیر، ذکر کرده است. </p> <p><span class="phrase">آری منافقان خدا را علنا یاد می‌کنند و دم از خدا می‌زنند ولی در خلوت به یاد او نمی‌افتند (چون به خلوت می‌روند آن کار دیگر می‌کنند) و خدای عز و جل در باره آنها می‌فرماید: <span class="aya" rel="4_142" data-words="15-22">یراؤن الناس و لا یذکرون الله إلا قلیلا</span>.<span class="footnote" rel="3" title="با مردم ریا می‌کنند و خدا را به یاد نمی‌آورند مگر کمی اصول کافی، ج ۲ ص ۵۰۱&quot;">*</span> مؤلف: در این روایت برای کلمه <em rel="fa_4_142_22-22" data-sentence="417:36">قلیل</em> معنای دیگری شده که معنای لطیفی است.</span> </p> <p>       <code class="page" rel="5,198"/> و در تفسیر در المنثور آمده که ابن منذر از علی (ع) روایت کرده که فرمود: هیچ عملی (هر قدر هم که کوچک باشد) با تقوا کوچک نیست و چگونه ممکن است چیزی که مورد قبول درگاه الهی است کوچک بوده باشد و خدای عز و جل وعده داده که‌ <span class="aya" rel="5_27" data-words="22-26">إنما یتقبل الله من المتقین</span> خدای تعالی عمل را تنها از مردم با تقوا قبول می‌کند.<span class="footnote" rel="1" title="در المنثور، ج ۲ ص ۲۳۶">*</span> مؤلف: این معنا نیز معنای لطیفی است که بعد از تجزیه و تحلیل بالآخره به معنای روایت سابق بر می‌گردد. </p> <p>و در همان کتاب است که مسلم و ابو داود و بیهقی در کتاب سنن خود از انس روایت کرده که گفت: رسول خدا (ص) فرمود: منظور از این آیه (یعنی آیه: <span class="aya" rel="4_142" data-words="8-12">و إذا قاموا إلی الصلاة...</span> منافقین است که مدتی می‌نشینند و چشم به آفتاب می‌دوزند تا کی غروب می‌کند همین که خورشید بین دو شاخ شیطان قرار گیرد آن گاه برخاسته، به سرعت سر خود را چون کلاغ، چهار مرتبه به زمین می‌زنند بدون اینکه ذکر خدا بگویند مگر اندکی.<span class="footnote" rel="2" title="در المنثور، ج ۲ ص ۲۳۶">*</span> مؤلف: این نیز معنای دیگری است برای کمی ذکر خدا، چون ذکر کردن مثل چنین نمازگزاری صرف رو به خدا ایستادن برای نماز است با اینکه او می‌تواند غرق در یاد خدا باشد، حضور قلب را رعایت نموده، با طمانینه و آرامش نماز بگزارد. </p> <p>و مراد از اینکه فرمود: تا آنکه خورشید بین دو شاخ شیطان قرار گیرد ، نزدیک شدن خورشید به کرانه غروب است و وجه این تشبیه این است که کانه آخر روز و اول شب را دو شاخ شیطان دانسته، چون شیطان با این دو شاخ خود انسان‌ها را می‌زند و یا در این دو هنگام برای جنس بشر خودنمایی می‌کند. </p> <p>و <span class="phrase">در همان کتاب آمده که عبد بن حمید و بخاری در تاریخ خود و مسلم و ابن جریر و ابن منذر از ابن عمر روایت کرده‌اند که گفته است: رسول خدا (ص) فرمود: مثل منافق مثل گوسفند لوچی است که در بین دو گوسفند قرار گرفته باشد، یک بار چشم لوچش این را می‌بیند و به دنبالش می‌رود، بار دیگر چشمش به آن دیگری می‌افتد و دنبال آن را می‌گیرد و هیچ وقت نمی‌فهمد که دنبال کدامیک می‌رود.<span class="footnote" rel="3" title="در المنثور، ج ۲ ص ۲۳۶">*</span> و در همان کتاب است که عبد الرزاق و ابن منذر و ابن ابی حاتم و ابن مردویه، از ابن عباس نقل کرده‌اند که گفت: هر جا در قرآن کریم کلمه: <em rel="fa_4_144_16-16" data-sentence="559:649">سلطان</em> آمده باشد به معنای حجت و دلیل است.<span class="footnote" rel="4" title="در المنثور، ج ۲ ص ۲۳۶">*</span>   <code class="page" rel="5,199"/> و در همان کتاب آمده که ابن ابی شیبه و مروزی در کتاب خود <em>زوائد الزهد</em> و ابو الشیخ بن حبان، از مکحول روایت کرده‌اند که گفته است: من شنیده‌ام که رسول خدا  (ص) فرموده بود: هیچ بنده‌ای چهل شبانه روز خود را برای خدا خالص نمی‌سازد مگر آنکه چشمه‌هایی از حکمت از قلبش به جوشش در آمده و بر زبانش جاری می‌شود.<span class="footnote" rel="1" title="در المنثور، ج ۲ ص ۲۳۷">*</span> مؤلف: این روایت از روایات مشهور است و به عین این الفاظ و یا به الفاظی دیگر نقل شده ولی به همین معنا به طرقی دیگر روایت شده است.</span> </p> <p>و در همان کتاب آمده که حکیم ترمذی در کتاب نوادر الاصول، از زید بن ارقم روایت کرده که گفت: رسول خدا (ص) فرمود: هر کس با خلوص بگوید: لا اله الا اللَّه، داخل بهشت می‌شود، شخصی پرسید: یا رسول اللَّه خلوص در گفتن این کلمه به چه معنا است؟ فرمود: به این معنا که گفتن این کلمه او را از آنچه حرام است باز بدارد.<span class="footnote" rel="2" title="در المنثور، ج ۲ ص ۲۳۷">*</span> مؤلف: مفاد این روایت بطور مستفیض یعنی به طرقی زیاد نقل شده، هم جوامع شیعه و هم جوامع سنت آن را نقل کرده‌اند، شیعه از ائمه اهل بیت (علیهم السلام) و اهل سنت از رسول خدا و ما ان شاء اللَّه تعالی عمده آن روایات را به عین عباراتش در جای مناسبی که پیش می‌آید نقل خواهیم کرد و در ذیل این آیات روایاتی در شان نزول وارد شده که بسیار مختلف و پریشان است و چون پیدا بود که جنبه تطبیق آیه با مصداقی از مصادیقش را دارد (هر چند که خدا بهتر می‌داند) لذا از ایراد آنها صرفنظر کردیم. </p> 
