<h2 class="sura">سوره یس مکی است و هشتاد و سه آیه دارد</h2><h3 class="ayas">سوره یس آیه‌های ۱ تا ۱۲</h3><code class="section" rel="36_1-12"/><h3>ترجمه آیات</h3> <p> <span class="trans" rel="36_0">به نام خدای بخشنده مهربان،  </span><span class="trans" rel="36_1">یس.  «۱» </span><span class="trans" rel="36_2">به قرآن سراسر حکمت سوگند.  «۲» </span><span class="trans" rel="36_3">که تو به درستی و به یقین از مرسلین هستی.  «۳» </span><span class="trans" rel="36_4">و بر صراط مستقیم قرار داری.  «۴» </span><span class="trans" rel="36_5">که خدای عزیز و رحیم آن را نازل کرده.  «۵» </span><span class="trans" rel="36_6">تا تو با آن مردمی را انذار کنی که پدرانشان انذار نشده بودند و در غفلت قرار داشتند.  «۶» </span><span class="trans" rel="36_7">سوگند می‌خورم که فرمان عذاب بر بیشتر آنان صادر شده در نتیجه دیگر ایمان نخواهند آورد. <code class="page" rel="17,89"/> «۷» </span><span class="trans" rel="36_8"> ما به گردنشان غل‌هایی افکنده‌ایم که تا چانه‌شان را گرفته به طوری که دیگر نمی‌توانند سر پایین آورده خود را ببینند.  «۸» </span><span class="trans" rel="36_9">ما از پیش رو و عقب سر سدی دورشان کشیده و ایشان را با آن پوشانده‌ایم دیگر جایی را نمی‌بینند.  «۹» </span><span class="trans" rel="36_10">و (بنا بر این) دیگر انذار کردن و نکردنت به حال ایشان یکسان است چه انذار بکنی و چه نکنی ایمان نمی‌آورند.  «۱۰» </span><span class="trans" rel="36_11">تو تنها کسی را انذار می‌کنی و انذارت در حق کسی مؤثر واقع می‌شود که قرآن را تصدیق کرده و نادیده از رحمان خشیت داشته باشد، پس تو او را به آمرزش و اجری کریم بشارت بده.  «۱۱» </span><span class="trans" rel="36_12">ماییم که مردگان را زنده می‌کنیم و آنچه کرده‌اند و آنچه از آثارشان بعد از مردن بروز می‌کند همه را می‌نویسیم و ما هر چیزی را در امامی مبین برشمرده‌ایم.  «۱۲» </span></p>                   <h3>بیان آیات‌ <span class="title" rel="36_1 36_2 36_3 36_4 36_5 36_6 36_7 36_8 36_9 36_10 36_11 36_12">غرض و محتوای سوره مبارکه یس و شان و فضیلت آن</span> </h3> <p> غرض این سوره بیان اصول سه‌گانه دین است، چیزی که هست نخست از مساله نبوت شروع کرده، حال مردم را در قبول و رد دعوت انبیا بیان می‌کند، و می‌فرماید که: نتیجه دعوت حق انبیاء، احیای مردم است، و اینکه آنان در راه سعادت واقع شوند و حجت را بر مخالفین تمام کند، و به عبارت دیگر تکمیل هر دو دسته مردم است، عده‌ای را در طریق سعادت، و جمعی را در طریق شقاوت. </p> <p>آن گاه این سوره بعد از بیان مساله نبوت، منتقل می‌شود به مساله توحید، و آیاتی چند از نشانه‌های وحدانیت خدا را برمی‌شمارد، و سپس به مساله معاد منتقل شده، زنده شدن مردم را در قیامت برای گرفتن جزا، و جداسازی مجرمین از متقین را بیان نموده سپس سرانجام حال هر یک از این دو طایفه را توصیف می‌کند. </p> <p>و در آخر دوباره به همان مطلبی که آغاز کرده بود برگشته، خلاصه‌ای از اصول سه‌گانه را بیان، و بر آنها استدلال می‌کند و سوره را ختم می‌نماید. </p> <p>و از آیات برجسته و بسیار علمی این سوره آیه‌ <span class="aya" rel="36_82-83" data-words="1-19">إنما أمره إذا أراد شیئا أن یقول له کن فیکون، فسبحان الذی بیده ملکوت کل شیء و إلیه ترجعون</span> است، پس این سوره شانی عظیم دارد، چون هم متعرض اصول سه‌گانه است و هم شاخه‌هایی که از آن اصول منشعب می‌شود. </p> <p>روایات هم از طریق شیعه و سنی آمده که فرمودند: برای هر چیزی قلبی است، و قلب قرآن<code class="page" rel="17,90"/> سوره <em>یس</em> است. </p> <p>اما از طریق شیعه، صدوق در کتاب ثواب الاعمال آن را از امام صادق (ع) روایت کرده<span class="footnote" rel="1" title="کتاب ثواب الاعمال، ص ۱۳۸">*</span>، و از طریق اهل سنت، الدر المنثور آن را از انس و ابو هریره و معقل بن یسار از رسول خدا (ص) نقل کرده است<span class="footnote" rel="2" title="الدر المنثور، ج ۵، ص ۲۵۶">*</span>. </p> <h3> <span class="title" rel="36_1 36_2 36_6">توضیح و تفسیر آیات: <span class="aya" rel="36_1-2" data-words="1-4">یس، و القرآن الحکیم</span>... <span class="aya" rel="36_6" data-words="6-7">فهم غافلون</span> </span> </h3> <p> <span class="aya" rel="36_1-2" data-words="1-4">یس، و القرآن الحکیم</span>... <span class="aya" rel="36_6" data-words="6-7">فهم غافلون</span> خدای تعالی در این آیه به قرآن حکیم سوگند می‌خورد بر اینکه رسول خدا (ص) از مرسلین است. و اگر قرآن را به وصف حکیم توصیف کرد، برای این است که حکمت در آن جای گرفته، و حکمت عبارت است از معارف حقیقی و فروعات آن، از شرایع و عبرتها و مواعظ. </p> <p><code class="aya" rel="36_3"/><span class="phrase">جمله‌ <span class="aya" rel="36_3" data-words="1-3">إنک لمن المرسلین</span> مطلبی است که به خاطر آن سوگند خورد-که بیانش گذشت- <code class="aya" rel="36_4"/> <span class="aya" rel="36_4" data-words="1-3">علی صراط مستقیم</span> -این جمله خبر بعد از خبر است برای حرف <em>ان</em> در  <em rel="fa_36_3_1-1" data-sentence="286:2">انک</em> .</span> و <span class="phrase">اگر <em rel="fa_36_4_2-2" data-sentence="4:94">صراط</em> را نکره و بدون الف و لام آورد، -به طوری که می‌گویند-برای این بود که بر عظمت آن راه دلالت کند.</span> </p> <p>و <span class="phrase">توصیف <em rel="fa_36_4_2-2" data-sentence="6:313">صراط</em> به استقامت، به منظور توضیح بوده، و گر نه در معنای خود کلمه صراط استقامت خوابیده، چون صراط به معنای راه‌روشن و مستقیم است، و مراد از <span class="aya" rel="36_4" data-words="2-3">صراط مستقیم</span> آن طریقی است که: عابر خود را به سوی خدا می‌رساند، یعنی به سعادت انسانی‌اش که مساوی است با قرب به خدا و کمال عبودیت.</span> و در تفسیر سوره فاتحه مطالبی که برای اینجا مفید است گذشت. </p> <p><code class="aya" rel="36_5"/>جمله‌ <span class="aya" rel="36_5" data-words="1-3">تنزیل العزیز الرحیم</span> وصف قرآن است، که چون از وصفیت قطع شده، باید آن را به فتحه خواند. و <span class="phrase">مصدر <em rel="fa_36_5_1-1" data-sentence="5:144">تنزیل</em> به معنای مفعول است، و حاصل معنا این می‌شود که: منظورم از قرآن همین نازل شده‌ای است که خدای عزیز رحیم که عزت و رحمت در او مستقر است، نازلش کرده.</span> </p> <p>و اینکه در آخر خدا را به دو صفت عزت و رحمت ستوده برای اشاره به این معنا است که او قاهری است که مقهور کسی واقع نمی‌شود، غالبی است که از کسی شکست نمی‌خورد، پس اعراض اعراض کنندگان از عبودیتش او را عاجز، و انکار منکرین خدایی‌اش،     <code class="page" rel="17,91"/> و تکذیب تکذیب کنندگان آیاتش، او را ذلیل نمی‌سازد، و او برای هر کس که تابع ذکر  (قرآن) شود، و به غیب از او خشیت داشته باشد، دارای رحمتی واسع است، اما نه برای اینکه از پیروی آنان و ایمانشان به غیب استفاده کند، بلکه برای اینکه آنان را به سوی آنچه مایه کمال و سعادتشان است هدایت فرماید. پس او تنها به خاطر عزت و رحمتش رسول را فرستاده و قرآن بر او نازل کرده، قرآن حکیم، تا مردم را انذار کند، و در نتیجه کلمه عذاب بر بعضی، و کلمه رحمت بر بعضی دیگر مسلم شود. </p> <p><code class="aya" rel="36_6"/> <span class="aya" rel="36_6" data-words="1-7">لتنذر قوما ما أنذر آباؤهم فهم غافلون</span> -این جمله، ارسال رسول و تنزیل قرآن را تعلیل می‌کند. و حرف <em>ما</em> در آن نافیه است، و جمله بعد از <em>ما</em> صفت برای قوم است. و معنایش این است که: ما تو را تنها به این غرض فرستادیم و قرآن بر تو نازل کردیم که مردمی را که پدرانشان انذار نشده بودند و غافل بودند، انذار کنی و بترسانی. </p> <p>و <span class="phrase">در اینکه مراد از <em rel="fa_36_6_2-2" data-sentence="17:308">قوم</em> چه کسانی است، دو احتمال هست: احتمال اول اینکه: مراد قریش و آنان که ملحق به قریشند بوده باشد، در این صورت مراد از <em>آبای قریش</em> پدران نزدیک ایشان است که انذار نشده بودند، چون پدران دورتر ایشان امت اسماعیل ذبیح اللَّه (ع)، و همچنین پیغمبرانی دیگر بودند که مبعوث بر عرب شدند، مانند: هود و صالح و شعیب (ع).</span> </p> <p><span class="phrase">احتمال دوم اینکه: منظور از <em rel="fa_36_6_2-2" data-sentence="27:115">قوم</em> همه مردم معاصر رسول خدا (ص) بوده باشند، چون رسول اسلام (ص) تنها به قریش مبعوث نبود، بلکه رسالتش جهانی و عمومی بود.</span> در این صورت باز منظور از پدران بشر آن روز که انذار نشده بودند، همان پدران نزدیکشان است، چون آخرین رسولی که معروف است قبل از پیامبر اسلام مبعوث شده عیسی (ع) است، که او نیز مبعوث بر عامه بشر بود، ناگزیر منظور از پدران انذار نشده مردم، چند پشت پدرانی است که در فاصله زمانی بین عصر پیامبر اسلام و زمان عیسی (ع) در این چند صد ساله فترت قرار داشته‌اند. </p> <p>این را هم باید بدانید که آنچه ما در باره ترکیب آیات گفتیم، چیزی بود که از هر وجه دیگری زودتر به ذهن و فهم می‌رسد، و گر نه در باره آن ترکیب وجوهی دیگر ذکر کرده‌اند که از فهم دور است، و از خوانندگان عزیز هر کس مایل باشد آن وجوه را ببیند، باید به تفاسیر مفصل و طولانی مراجعه کند. </p> <h3> <span class="title" rel="36_7">معنای آیه: <span class="aya" rel="36_7" data-words="1-5">لقد حق القول علی أکثرهم...</span> </span> </h3> <p> <code class="aya" rel="36_7"/> <span class="aya" rel="36_7" data-words="1-8">لقد حق القول علی أکثرهم فهم لا یؤمنون</span> لامی که بر سر جمله است لام قسم است، و معنایش این می‌شود که: سوگند<code class="page" rel="17,92"/>می‌خورم که قول عذاب بر بیشترشان حتمی شد، و منظور از ثابت شدن قول بر اکثریت این است که: مصداقی شده باشند که قول بر آنان صادق باشد. </p> <p>و مراد از قولی که بر آنان ثابت شده، کلمه عذاب است، که خدای سبحان در بدو خلقت در خطاب با ابلیس آن را گفت، و فرمود: <span class="aya" rel="38_84-85" data-words="2-13">فالحق و الحق أقول، لأملأن جهنم منک و ممن تبعک منهم أجمعین</span><span class="footnote" rel="1" title="حق-و من جز حق نمی‌گویم-این است که: هر آینه دوزخ را از تو و از هر کس از ایشان که پیرویت کند از همه‌تان پر خواهم کرد سوره ص، آیه ۸۵">*</span>. </p> <p>و مراد از <em>پیروی شیطان</em> اطاعت او در هر دستوری است که به وسیله وسوسه و تزویر می‌دهد، به طوری که گمراهی او در نفس پیرو ثابت شود، و در دلش رسوخ کند، چون از این خطاب که به ابلیس کرده و فرموده: <span class="aya" rel="15_42-43" data-words="1-16">إن عبادی لیس لک علیهم سلطان إلا من اتبعک من الغاوین، و إن جهنم لموعدهم أجمعین</span><span class="footnote" rel="2" title="بدرستی بندگان من تنها مرا بندگی می‌کنند، و تو بر آنان دست نمی‌یابی، مگر تنها به کسانی از گمراهان که خودشان در پی تو هستند، و به درستی جهنم میعادگاه همه آنها است سوره حجر، آیه ۴۳">*</span> برمی‌آید که پیروان شیطان چنین کسانی هستند. </p> <p>و لازمه رسوخ یافتن پیروی از شیطان در نفس، طغیان و استکبار در برابر حق است، هم چنان که حکایت گفتگوی تابعان و متبوعان در آتش دوزخ در آیه‌ <span class="aya" rel="37_30-32" data-words="8-21">بل کنتم قوما طاغین، فحق علینا قول ربنا إنا لذائقون، فأغویناکم إنا کنا غاوین</span><span class="footnote" rel="3" title="بلکه شما خودتان طاغی بودید، و چون قول پروردگارمان علیه ما ثابت شده بود، ما هم شما را گمراه کردیم، چون خود گمراه بودیم سوره صافات، آیه ۳۰-۳۲">*</span> و نیز آیه‌ <span class="aya" rel="39_71-72" data-words="33-48">و لکن حقت کلمة العذاب علی الکافرین، قیل ادخلوا أبواب جهنم خالدین فیها فبئس مثوی المتکبرین</span><span class="footnote" rel="4" title="لیکن کلمه عذاب بر کافران ثابت گشت، صدا زدند که از درهای دوزخ وارد دوزخ شوید، در حالی که همیشه در آنجا باشید، که چه بد جایی است جایگاه متکبران سوره زمر، آیه ۷۲ و ۷۱">*</span> به این معنا اشاره دارد. </p> <p>و نیز لازمه رسوخ پیروی شیطان در دل، این است که: چنین کسانی با تمام توجه قلبی متوجه دنیا شوند، و به کلی از آخرت روی بگردانند، و چنین حالتی در دلهایشان رسوخ کند هم چنان که خدای تعالی فرموده: <span class="aya" rel="16_106-108" data-words="14-55">و لکن من شرح بالکفر صدرا فعلیهم غضب من الله و لهم عذاب عظیم، ذلک بأنهم استحبوا الحیاة الدنیا علی الآخرة و أن الله لا یهدی القوم الکافرین، أولئک الذین طبع الله علی قلوبهم و سمعهم و أبصارهم و أولئک هم الغافلون</span><span class="footnote" rel="5" title="و لیکن کسانی که دل برای کفر گشوده دارند، غضبی از خدا برایشان است، و عذابی عظیم دارند، و این بدان جهت است که زندگی دنیا را بر آخرت مقدم داشتند، و خدا هم مردم کافر را هدایت نمی‌کند، ایشان کسانی هستند که خدا بر دلها و گوش و چشمهایشان مهر نهاده، و اینان مردمی غافلند">*</span>. </p>   <p>سوره نحل، آیه 106-108.  <code class="page" rel="17,93"/> پس خداوند بر قلبهایشان مهر می‌زند و از آثار آن این است که: دیگر چنین کسانی نمی‌توانند ایمان بیاورند، هم چنان که باز قرآن فرموده: <span class="aya" rel="10_96" data-words="1-8">إن الذین حقت علیهم کلمت ربک لا یؤمنون</span><span class="footnote" rel="1" title="آنهایی که کلمه پروردگارت بر آنان مستقر گشته دیگر ایمان نمی‌آورند سوره یونس، آیه ۹۶">*</span>. </p> <p>با بیانی که گذشت روشن گردید که: حرف <em>فاء</em> در جمله‌ <span class="aya" rel="36_7" data-words="6-8">فهم لا یؤمنون</span> برای تفریع است، نه تعلیل، که بعضی<span class="footnote" rel="2" title="روح المعانی، ج ۲۲، ص ۲۱۴">*</span> احتمالش را داده‌اند. </p> <h3> <span class="title" rel="36_8">تمثیلی که حال کفار را در راه نیافتن و هدایت نشدنشان بیان می‌کند <span class="aya" rel="36_8" data-words="1-5">إنا جعلنا فی أعناقهم أغلالا...</span> </span> </h3> <p> <code class="aya" rel="36_8"/> <span class="aya" rel="36_8" data-words="1-10">إنا جعلنا فی أعناقهم أغلالا فهی إلی الأذقان فهم مقمحون</span> <span class="phrase">کلمه <em rel="fa_36_8_4-4" data-sentence="5:47">اعناق</em> جمع <em rel="fa_36_8_4-4" data-sentence="63:30">عنق</em> -به دو ضمه-به معنای گردن است.</span> و <span class="phrase">کلمه <em rel="fa_36_8_5-5" data-sentence="5:257">اغلال</em>  جمع <em>غل</em> -به ضمه غین-است، و غل-به طوری که بعضی<span class="footnote" rel="3" title="روح المعانی، ج ۲۲، ص ۲۱۴">*</span> گفته‌اند-به معنای هر وسیله‌ای  (از قبیل طناب و زنجیر و امثال آن) است که با آن دست را برای شکنجه دادن و تشدید عذاب به گردن ببندند.</span> </p> <p>و <span class="phrase">کلمه <em rel="fa_36_8_10-10" data-sentence="5:72">مقمحون</em> اسم مفعول از ماده <em rel="fa_36_8_10-10" data-sentence="80:39">اقماح</em> است و اقماح به معنای سر بلند کردن است.</span> از این کلمه برمی‌آید غلهایی که در اهل دوزخ به کار می‌رود، طوری است که بین سینه تا زیر چانه آنان را پر می‌کند، به طوری که سرهایشان رو به بالا قرار می‌گیرد و دیگر نمی‌توانند سر را پایین آورند و راه پیش روی خود را ببینند، و آن را از چاه تمیز دهند. و <span class="phrase">اگر کلمه <em rel="fa_36_8_5-5" data-sentence="9:91">اغلال</em> را نکره (بدون الف و لام) آورده، برای این بود که: به اهمیت و هول انگیزی آن اشاره کرده باشد.</span> </p> <p>و این آیه شریفه در مقام تعلیل آیه سابق است که می‌فرمود: <span class="aya" rel="36_7" data-words="6-8">فهم لا یؤمنون</span><span class="footnote" rel="4" title="یعنی پس آنها ایمان نمی‌آورند چون سرهایشان از شدت نخوت و تکبر بالا است و نمی‌توانند راه را از چاه تشخیص دهند (مترجم)">*</span>. </p> <p><code class="aya" rel="36_9"/> <span class="aya" rel="36_9" data-words="1-14">و جعلنا من بین أیدیهم سدا و من خلفهم سدا فأغشیناهم فهم لا یبصرون</span> کلمه <em>سد</em> به معنای حائل بین دو چیز است. و جمله من بین أیدیهم و من خلفهم  کنایه از همه جهات است. و کلمه <em>غشی</em> و <em>غشیان</em> به معنای پوشاندن است، مثلا می‌گویند: <em>غشیه کذا</em> یعنی فلان چیز او را پوشاند و فرا گرفت. و نیز می‌گویند: أغشی         <code class="page" rel="17,94"/> الامر فلانا یعنی فلان گرفتاری شروع کرد فلانی را در خود فرو ببرد و بپوشاند. و این آیه شریفه متمم تعلیل سابق است. و جمله <em>جعلنا</em> در این آیه عطف است بر <em>جعلنا</em> در آیه قبلی. </p> <p>و از تفسیر فخر رازی حکایت شده که در معنای تشبیهی که در این دو آیه آمده گفته است: مانعی که نمی‌گذارد آدمی در آیات خدا نظر کند، دو قسم است: یکی از نظر در آیات أنفس جلو می‌گیرد، و دیگری از نظر در آیات آفاق، موانع قسم اول را تشبیه کرده به غل و زنجیری که صاحبش را مقمح می‌کند، و نمی‌گذارد سر خود را پایین آورده و خود را نگاه کند، و چشم بر بدن خود بیفکند. و قسم دوم را تشبیه کرده به سدی که اطراف آدمی کشیده شده باشد و نگذارد انسان آفاق را ببیند و آیاتی که در آفاق هست برایش ظاهر گردد، کسی که مبتلا به این دو مانع شود به کلی از نظر کردن محروم می‌ماند<span class="footnote" rel="1" title="تفسیر فخر رازی، ج ۲۶، ص ۴۵">*</span>. </p> <p>و معنای دو آیه این است که: کسانی که از این کفار ایمان نمی‌آورند، برای این است که ما در گردنشان غل افکنده‌ایم و دستشان را بر گردنشان بسته‌ایم، و غل تا چانه‌شان را فرا گرفته و سرهایشان را بالا نگه داشته، به همین حال هستند، و نیز از همه اطراف آنان سد بسته‌ایم، دیگر نه می‌توانند ببینند و نه هدایت شوند. </p> <p>پس در این دو آیه حال کفار را در محرومیت از هدایت یافتن به سوی ایمان، و اینکه خدا آنان را به کیفر کفرشان و گمراهی و طغیانشان محروم کرده، مثل زده و مجسم ساخته است. </p> <p>در تفسیر آیه‌ <span class="aya" rel="2_26" data-words="1-11">إن الله لا یستحیی أن یضرب مثلا ما بعوضة فما فوقها</span><span class="footnote" rel="2" title="سوره بقره، آیه ۲۶">*</span> در جلد اول این کتاب گفتیم: این اوصافی که در این مثل و در نظایرش در قرآن برای مؤمنین و کفار ذکر شده، کشف می‌کند از اینکه برای انسان حیاتی دیگر در باطن این حیات دنیوی هست که از حس مادی ما پوشیده شده، و به زودی در هنگام مرگ و یا در روز بعث، آن حیات برای ما ظاهر و محسوس می‌شود. پس بنا بر این کلام در نظایر این آیات و در مثلهای مورد بحث بر مبنای حقیقت‌گویی است، نه مجازگویی، که بعضی از مفسرین پنداشته‌اند. </p> <p><code class="aya" rel="36_10"/> <span class="aya" rel="36_10" data-words="1-10">و سواء علیهم أ أنذرتهم أم لم تنذرهم لا یؤمنون</span> <span class="phrase">این جمله عطف تفسیری و بیانی است، و تقریر است برای مضمون سه آیه قبل، و     <code class="page" rel="17,95"/> منظور از آنها را خلاصه‌گیری نموده و در عین حال زمینه‌چینی می‌کند برای آیه‌ <span class="aya" rel="36_11" data-words="1-5">إنما تنذر من اتبع الذکر...</span> احتمال هم دارد عطف بر جمله <em rel="fa_36_9_13-14" data-sentence="296:113">لا یبصرون</em> بوده باشد و معنایش این باشد که: اینها نمی‌بینند، در نتیجه چه تو ایشان را انذار کنی و چه نکنی ایمان نخواهند آورد.</span> ولی وجه اول به ذهن نزدیک‌تر است. </p> <p><code class="aya" rel="36_11"/> <span class="aya" rel="36_11" data-words="1-14">إنما تنذر من اتبع الذکر و خشی الرحمن بالغیب فبشره بمغفرة و أجر کریم</span> <span class="phrase">انحصاری که کلمه <em rel="fa_36_11_1-1" data-sentence="16:130">انما</em> آن را افاده می‌کند، به اصطلاح ادبیات، قصر افراد است -که معنایش در جلدهای قبل گذشت-و مراد از <em>انذار</em> انذار مفید و مؤثر است.</span> و <span class="phrase">مراد از  <em rel="fa_36_11_5-5" data-sentence="9:17">ذکر</em> ، قرآن کریم است.</span> و <span class="phrase">مراد از <em rel="fa_36_11_4-5" data-sentence="8:77">اتباع ذکر</em> تصدیق قرآن است، و اینکه وقتی آیاتش تلاوت می‌شود، به سوی شنیدن آن متمایل شوی.</span> و تعبیر به <em>اتبع-پیروی کرد</em> که صیغه ماضی است، برای اشاره به تحقق وقوع است. و مراد از خشیت رحمان به غیب خشیت از خدا در عالم ماده، یعنی در پس پرده مادیت است قبل از آنکه با مرگ یا قیامت حقیقت مکشوف گردد. </p> <p>بعضی<span class="footnote" rel="1" title="مجمع البیان، ج ۸، ص ۴۱۸">*</span> از مفسرین گفته‌اند: یعنی در حالی که آن شخص از مردم غایب است، به خلاف منافق که چنین ایمانی ندارد. ولی این احتمال بعید است. </p> <p><span class="phrase">در این آیه شریفه <em rel="fa_36_11_7-7" data-sentence="17:183">خشیت</em> متعلق شده است بر <em>اسم رحمان</em> که خود دلالت بر صفت رحمت خدا می‌کند، و امید امیدواران را تحریک و جلب می‌نماید،  (با اینکه مقام خشیت اقتضا داشت یکی از صفات قهریه خدا را بکار ببرد.</span>)، و این به خاطر آن است که اشاره کند به اینکه خشیت مؤمنین ترسی است آمیخته با رجاء و این همان حالتی است که: عبد را در مقام عبودیت نگه می‌دارد، در نتیجه نه از عذاب معبودش ایمن می‌شود و نه از رحمت خدا نومید. </p> <p>و <span class="phrase">اگر کلمه <em rel="fa_36_11_11-11" data-sentence="9:206">مغفرة</em> و نیز <em rel="fa_36_11_13-14" data-sentence="73:182">اجر کریم</em> را نکره آورد، برای اشاره به اهمیت و عظمت آن دو است، یعنی: او را به آمرزش عظیمی از خدا و اجر کریمی بشارت بده که با هیچ مقیاسی نمی‌توان آن را اندازه‌گیری کرد، و آن عبارت است از بهشت .</span> و دلیل بر همه نکاتی که ما آوردیم، سیاق آیه است نه الفاظ آن. </p> <p>و معنای آیه این است که: تو تنها کسی را انذار می‌کنی، یعنی انذارت تنها در کسی   <code class="page" rel="17,96"/> نافع و مؤثر است که تابع قرآن باشد، و چون آیات قرآن تلاوت می‌شود، دلش متمایل بدان می‌شود، و از رحمان خشیتی دارد آمیخته با رجاء، پس تو او را به آمرزشی عظیم، و اجری کریم بشارت ده که با هیچ مقیاسی اندازه‌گیری نمی‌شود. </p> <h3> <span class="title" rel="36_12">معنای جمله: <span class="aya" rel="36_12" data-words="6-10">نکتب ما قدموا و آثارهم</span> و بیان اینکه نامه اعمال کتابی غیر از لوح محفوظ (امام مبین) می‌باشد</span> </h3> <p> <code class="aya" rel="36_12"/> <span class="aya" rel="36_12" data-words="1-17">إنا نحن نحی الموتی و نکتب ما قدموا و آثارهم و کل شیء أحصیناه فی إمام مبین</span> مراد از <em>احیای موتی</em> زنده کردن ایشان برای جزا است. و <span class="phrase">مراد از <span class="aya" rel="36_12" data-words="7-8">ما قدموا</span> اعمالی است که قبل از مرگ خودشان کردند و از پیش، برای روز جزای خود فرستادند، و مراد از  <em rel="fa_36_12_10-10" data-sentence="158:285">آثارهم</em> باقیاتی است که برای بعد از مردن خود بجای گذاشتند که یا سنت خیری است که مردم بعد از او به آن سنت عمل کنند، مانند علمی که از خود به جای گذاشته، مردم بعد از او از آن علم بهره‌مند شوند، و یا مسجدی که بنا کرده تا مردم بعد از او در آن نماز بخوانند، و یا وضوخانه‌ای که مردم در آن وضو بگیرند.</span> و یا سنت شری است که باب کرده و مردم بعد از او هم به آن سنت عمل کنند، مانند اینکه محلی برای فسق و نافرمانی خدا بنا نهاده، همه اینها آثار آدمی است که خدا به حسابش می‌آورد. </p> <p>و <span class="phrase">چه بسا گفته<span class="footnote" rel="1" title="برای هر انسانی مقدری به گردنش افکنده‌ایم، و روز قیامت نامه‌ای برایش بیرون می‌کنیم که آن را گشوده خواهد دید سوره اسری، آیه ۱۳">*</span> شده که: مراد از <span class="aya" rel="36_12" data-words="7-8">ما قدموا</span> نیات، و مراد از <em rel="fa_36_12_10-10" data-sentence="279:47">اثار</em> اعمالی است که مترتب و متفرع بر آن نیات می‌شود.</span> ولی این معنا از سیاق بعید است. </p> <p>و <span class="phrase">مراد از نوشتن‌ <span class="aya" rel="36_12" data-words="7-8">ما قدموا</span> و نوشتن <em rel="fa_36_12_10-10" data-sentence="86:175">اثار</em> ثبت آن در صحیفه اعمال، و ضبطش در آن به وسیله مامورین و ملائکه نویسنده اعمال است و این کتابت غیر از کتابت اعمال و شمردن آن در <em rel="fa_36_12_16-17" data-sentence="269:31">امام مبین</em> است‌که عبارت است از لوح محفوظ.</span> </p> <p>گویا بعضی<span class="footnote" rel="2" title="این است کتاب ما که علیه شما به حق سخن می‌گوید به درستی ما آنچه شما می‌کردید، استنساخ می‌کردیم سوره جاثیه، آیه ۲۹">*</span> توهم کرده‌اند که نوشتن اعمال و آثار، همان احصاء در امام مبین است. و لیکن این اشتباه است، چون قرآن کریم از وجود کتابی خبر می‌دهد که تمامی موجودات و آثار آنها در آن نوشته شده، که این همان لوح محفوظ است، و از کتابی دیگر خبر می‌دهد که خاص امت‌هاست، و اعمال آنان در آن ضبط می‌شود، و از کتابی دیگر خبر می‌دهد که خاص فرد فرد بشر است، و اعمال آنان را احصاء می‌کند. هم چنان که در باره کتاب اولی فرموده: <span class="aya" rel="6_59" data-words="29-38">و لا رطب و لا یابس إلا فی کتاب مبین</span><span class="footnote" rel="3" title="هیچ تری و خشکی نیست، مگر آنکه در کتابی مبین است سوره انعام، آیه ۵۹">*</span> و در باره دومی فرموده: <span class="aya" rel="45_28" data-words="6-10">کل أمة تدعی إلی کتابها</span><span class="footnote" rel="4" title="هر امتی به سوی کتاب خودش دعوت می‌شود سوره جاثیه، آیه ۲۸">*</span> و در باره سومی فرموده:       <code class="page" rel="17,97"/> <span class="aya" rel="17_13" data-words="1-15">و کل إنسان ألزمناه طائره فی عنقه و نخرج له یوم القیامة کتابا یلقاه منشورا</span><span class="footnote" rel="1" title="تفسیر قمی، ج ۲، ص ۲۱۲">*</span>. </p> <p>ظاهر آیه هم به نوعی از بینونت حکم می‌کند به اینکه: کتابها یکی نیست، و کتاب اعمال غیر از امام مبین است، چون بین آن دو فرق گذاشته، یکی را خاص اشخاص دانسته و دیگری را برای عموم موجودات (کل شی‌ء) خوانده است، و نیز تعبیر را در یکی به کتابت آورده، و در دیگری به احصاء. </p> <p> <span class="aya" rel="36_12" data-words="11-17">و کل شیء أحصیناه فی إمام مبین</span> <span class="phrase">-منظور از <em rel="fa_36_12_16-17" data-sentence="10:321">امام مبین</em> لوح محفوظ است، لوحی که از دگرگون شدن و تغییر پیدا کردن محفوظ است، و مشتمل است بر تمامی جزئیاتی که خدای سبحان قضایش را در خلق رانده، در نتیجه آمار همه چیز در آن هست، و این کتاب در کلام خدای تعالی با اسمهای مختلفی نامیده شده لوح محفوظ، ام الکتاب، کتاب مبین، و امام مبین، که در هر یک از این اسمای چهارگانه عنایتی مخصوص هست.</span> </p> <p>و شاید عنایت در نامیدن آن به امام مبین، به خاطر این باشد که بر قضاهای حتمی خدا مشتمل است، قضاهایی که خلق تابع آنها هستند و آنها مقتدای خلق. و نامه اعمال هم -به طوری که در تفسیر سوره جاثیه می‌آید-از آن کتاب استنساخ می‌شود، چون در آن سوره فرموده: <span class="aya" rel="45_29" data-words="1-11">هذا کتابنا ینطق علیکم بالحق إنا کنا نستنسخ ما کنتم تعملون</span><span class="footnote" rel="2" title="تفسیر فخر رازی، ج ۲۶، ص ۴۹">*</span>. </p> <p>بعضی<span class="footnote" rel="3" title="مجمع البیان، ج ۸، ص ۴۱۸">*</span> از مفسرین گفته‌اند: مراد از امام مبین، نامه اعمال است لیکن سخن وی بیهوده است. بعضی<span class="footnote" rel="4" title="تفسیر قمی، ج ۲، ص ۲۱۲">*</span> دیگر گفته‌اند: <em>علم خدا است</em> . این هم مثل همان تفسیر قبل است بله اگر مرادشان از علم خدا علم فعلی او باشد باز وجهی دارد. </p> <p>و از حرفهای عجیبی که در این مقام گفته شده، سخن بعضی<span class="footnote" rel="5" title="روح المعانی، ج ۲۲، ص ۲۱۹">*</span> از مفسرین است که گفته: آنچه در لوح محفوظ نوشته می‌شود، عبارت است از آنچه بوده و آنچه خواهد بود، اما تا روز قیامت، نه تا ابد، برای اینکه لوح نزد مسلمانان عبارت است از جسم، و هر جسمی هر قدر هم بزرگ باشد، بالأخره محدود و دارای ابعادی متناهی است، و ادله علمی بر این معنا شاهد است. <span class="phrase">بنا بر این ممکن نیست این جسم محدود، حاوی و مشتمل بر تمامی جزئیات حوادث         <code class="page" rel="17,98"/> آینده باشد، و گر نه لازمه‌اش این می‌شود که متناهی ظرف باشد برای غیر متناهی، و این بالبداهه محال است پس چاره همین است که عمومیت <em rel="fa_36_12_12-13" data-sentence="245:55">کل شی‌ء</em> را تخصیص بزنیم، و بگوییم حوادث تا روز قیامت منظور است.</span> و این سخن تحکم و بی‌دلیل است، -که ان شاء اللَّه به زودی به طور مفصل متعرض آن می‌شویم-. </p> <p>و آیه شریفه نسبت به ما قبل در معنای تعلیل است، گویا فرموده آنچه گفتیم و آنچه از اوصاف آنان که کلمه عذاب بر ایشان حتمی شده برشمردیم، و آنچه در باره پیروان قرآن گفتیم که‌به غیب از پروردگارشان خشیت دارند، همه مطابق با واقع است زیرا زمام حیات همه به دست ماست، و اعمال و آثارشان نزد ما محفوظ است، پس ما در هر حال به سرانجام هر یک از دو گروه، علم و اطلاع داریم. </p> <h3>بحث روایتی‌ <span class="title" rel="36_9 36_10">روایاتی در باره نزول آیه: <span class="aya" rel="36_9" data-words="1-6">و جعلنا من بین أیدیهم سدا...</span> در ماجرای سوء قصد ابو جهل و یارانش به پیامبر (صلی اللَّه علیه و آله) </span> </h3> <p> در تفسیر قمی در ذیل جمله‌ <span class="aya" rel="36_8" data-words="9-10">فهم مقمحون</span> فرموده: یعنی سرهایشان را بالا دارند<span class="footnote" rel="1" title="تفسیر قمی، ج ۲، ص ۲۱۲">*</span>. </p> <p>و نیز در همان تفسیر در روایت ابی الجارود، از امام باقر (ع) آمده که در ذیل جمله‌ <span class="aya" rel="36_9" data-words="1-14">و جعلنا من بین أیدیهم سدا و من خلفهم سدا فأغشیناهم فهم لا یبصرون</span> فرموده: یعنی هدایت را نمی‌بینند، چون خدا گوش و چشم و دل و اعمالشان را از اینکه هدایت شوند گرفته است این آیه در باره ابو جهل بن هشام و چند تن از خاندان وی نازل شده، و جریان چنین بوده که رسول خدا (ص) برخاست نماز بخواند، ابو جهل (لعنة اللَّه علیه) هم سوگند خورده بود هر وقت او را دید نماز می‌خواند فرقش را بشکافد، پس ابو جهل آمد در حالی که سنگی هم به دست داشت، و رسول خدا (ص) را دید که مشغول نماز است، هر چه دست بلند کرد تا سنگ را به طرف آن جناب پرتاب کند، خدا دستش را در گردنش بخشکانید و نتوانست پایین بیاورد، و سنگ هم در دستش نمی‌چرخید، ناگزیر به طرف اصحاب خود برگشت، آن وقت سنگ از دستش بیفتاد. </p> <p>بعد از او مردی دیگر برخاست که او نیز از فامیلهای ابو جهل بود، گفت من او را می‌کشم، همین که نزدیکش شد، گوش به قرائت او داد و دلش پر از رعب گشته برگشت و به یاران خود گفت: بین من و او چیزی به شکل <em>فحل-شتر نر</em> فاصله شد، و با دنب خود به من   <code class="page" rel="17,99"/> اعلام خطر کرد، و من ترسیدم نزدیکش شوم. </p> <p>خداوند فرموده: <span class="aya" rel="36_10" data-words="1-10">و سواء علیهم أ أنذرتهم أم لم تنذرهم لا یؤمنون</span>. هم چنان که تاریخ ثابت کرده که بنی مخزوم (ابو جهل و یارانش) احدی ایمان نیاوردند<span class="footnote" rel="1" title="الدر المنثور، ج ۵، ص ۲۵۸">*</span>. </p> <p>مؤلف: نظیر این روایت را الدر المنثور از بیهقی در دلائل از ابن عباس روایت کرده، و در روایت او آمده: جمعی از بنی مخزوم با یکدیگر علیه رسول خدا (ص) توطئه کردند تا او را به قتل برسانند، از آن جمله ابو جهل و ولید بن مغیره بودند، روزی در حالی که آن جناب به نماز ایستاده بود، صدای قرائتش را شنیدند، ولید را فرستادند تا او را به قتل برساند، ولید تا نزدیک محلی که آن جناب ایستاده بود آمد، ولی دید صدای قرائتش می‌آید اما خودش نیست، او برگشت و جریان را نقل کرد. ناگزیر دسته جمعی آمدند و تا آنجا که نماز می‌خواند آمدند و صدایش را شنیدند، به سوی او رفتند، دیدند صدایش ازپشت سرشان می‌آید، و بالأخره به او دست نیافته برگشتند و آیه‌ <span class="aya" rel="36_9" data-words="1-10">و جعلنا من بین أیدیهم سدا و من خلفهم سدا</span> در این باره نازل شده<span class="footnote" rel="2" title="الدر المنثور، ج ۵، ص ۲۵۸">*</span>. </p> <p>و در الدر المنثور است که: ابن مردویه و ابو نعیم در کتاب دلائل از ابن عباس روایت کرده که گفت: رسول خدا (ص) در مسجد نماز می‌خواند، و نماز را بلند می‌خواند، به حدی که مردمی از قریش از شنیدن آن ناراحت شدند، تا آنجا که برخاستند او را دستگیر کنند، لیکن دستهای آنان به گردنهایشان بسته شد، و دیدگانشان آن جناب را ندید، ناگزیر به التماس نزد آن جناب آمدند، و او را به حرمت قرابت و رحم سوگند دادند، چون هیچ تیره‌ای از عرب نبود مگر آنکه رسول خدا (ص) در آنها قرابتی داشت. </p> <p>پس رسول خدا (ص) دعا کرد، و دستهایشان باز شد، و آیات‌ <span class="aya" rel="36_1-2" data-words="1-4">یس، و القرآن الحکیم</span>... <span class="aya" rel="36_10" data-words="6-10">أم لم تنذرهم لا یؤمنون</span> در این باره نازل شد، و همان طور که این آیات فرموده، احدی از این چند نفر ایمان نیاوردند<span class="footnote" rel="3" title="الدر المنثور، ج ۵، ص ۲۵۸">*</span>. </p> <p>مؤلف: این داستان را به اشکال مختلفی روایت کرده‌اند، در بعضی<span class="footnote" rel="4" title="مجمع البیان، ج ۸، ص ۴۱۸">*</span> از آن روایات آمده، که: رسول خدا (ص) وقتی دید قصد سوء برایش دارند، این آیات را خواند و از نظر آنها ناپدید شد، دشمن او را ندید و خدا کید و شرشان را از وی دفع کرد. </p> <p>     <code class="page" rel="17,100"/> و در بعضی<span class="footnote" rel="1" title="تفسیر فخر رازی، ج ۲۶، ص ۴۹">*</span> دیگر آمده که آیات اول سوره تا جمله‌ <span class="aya" rel="36_7" data-words="6-8">فهم لا یؤمنون</span> همه‌اش در باره این قصه نازل شده، و در نتیجه آیه‌ <span class="aya" rel="36_8" data-words="1-2">إنا جعلنا</span> تا آخر دو آیه، رفتار خدا را حکایت می‌کند که با دشمنان آن جناب چه کرد و چگونه رسول خدا (ص) را از نظر آنان ناپدید ساخت، و آیه‌ <span class="aya" rel="36_10" data-words="2-3">سواء علیهم...</span> پیشگویی از این است که: این چند نفر هرگز ایمان نمی‌آورند. </p> <h3> <span class="title" rel="36_12 36_7 36_8 36_9 36_10 36_1 36_2 36_3 36_4 36_5 36_6 36_11">بیان عدم انطباق سیاق آیات اول سوره یس با این روایات</span> </h3> <p> ولی خواننده عزیز خودش توجه دارد به اینکه: سیاق آیات مورد بحث با این روایات انطباق ندارد، چون آیات مورد بحث دارای یک سیاق و یک نظم هستند، و حال دو طائفه از مردم را بیان می‌کنند: یکی آنهایی که قول خدا علیه آنان حتمی و ثابت شده، و در نتیجه ایمان نمی‌آورند، و یکی دیگر طایفه‌ای که پیروی ذکر (قرآن) می‌کنند، و از پروردگارشان به غیب خشیت دارند. </p> <p>و این مضمون چه ارتباطی با قصه‌های مذکور دارد و چگونه می‌توان آیه‌ <span class="aya" rel="36_7" data-words="1-5">لقد حق القول علی أکثرهم</span> را که سخن از اکثریت مردم دارد، حمل کرد بر مردم انذار شده، و آیه <span class="aya" rel="36_8" data-words="1-4">إنا جعلنا فی أعناقهم...</span> و آیه‌ <span class="aya" rel="36_9" data-words="1-6">و جعلنا من بین أیدیهم سدا...</span> را حمل کرد بر داستان ابو جهل و نزدیکان او؟ و آیه‌ <span class="aya" rel="36_10" data-words="2-5">سواء علیهم أ أنذرتهم</span> را حمل کرد بر خصوص این چند نفر، و از همه بالاتر جمله‌ <span class="aya" rel="36_12" data-words="5-10">و نکتب ما قدموا و آثارهم</span> را حمل کرد بر داستان جمعی از انصار در مدینه، که روایتش به زودی از نظرت خواهد گذشت؟ چون حمل‌های مزبور، وحدت نظم و سیاق آیات را به هم می‌زند. </p> <p>پس حق مطلب این است که: آیات شریفه مورد بحث یک دفعه و با یک نظم و سیاق نازل شده، و در آن، حال مردم را در هنگام شنیدن دعوت و انذار پیامبر بیان می‌کند و می‌فرماید: مردم در برابر دعوت آن جناب دو دسته شدند، و این منافات ندارد که داستان ابو جهل و مستور شدن رسول خدا (ص) از دشمن مقارن این آیات اتفاق افتاده باشد. </p> <p>و نیز در آن کتاب آمده که: عبد الرزاق، ترمذی-وی حدیث را حسن دانسته-بزاز، ابن جریر، ابن منذر، ابن ابی حاتم، حاکم-وی حدیث را صحیح دانسته-، ابن مردویه و بیهقی -در کتاب شعب الایمان-همگی از ابی سعید خدری روایت کرده‌اند که گفت: بنو سلمه در محله‌ای از مدینه منزل داشتند، خواستند از آنجا به نزدیکی مسجد کوچ کنند، خدای تعالی   <code class="page" rel="17,101"/> این آیه را فرستاد: <span class="aya" rel="36_12" data-words="1-10">إنا نحن نحی الموتی و نکتب ما قدموا و آثارهم</span> رسول خدا (ص) ایشان را خواست و فرمود: خدا آثار شما را هم می‌نویسد، و آیه را برایشان خواند ایشان قانع شده در جای خود باقی ماندند<span class="footnote" rel="1" title="الدر المنثور، ج ۵، ص ۲۶۰">*</span>. </p> <p>و باز در همان کتاب است که: فاریابی، احمد، عبد بن حمید، ابن ماجه-در کتاب زهد-ابن جریر، ابن منذر، طبرانی، و ابن مردویه از ابن عباس روایت کرده‌اند که گفت: منزلهای انصار از مسجد دور بود، خواستند به نزدیک مسجد کوچ کنند، آیه‌ <span class="aya" rel="36_12" data-words="5-10">و نکتب ما قدموا و آثارهم</span> نازل شد پس با خود گفتند، در همان محل خود باقی می‌مانیم<span class="footnote" rel="2" title="الدر المنثور، ج ۵، ص ۲۶۰">*</span>. </p> <p>مؤلف: اشکالی که در این دو روایت هست، عین همان اشکالی است که: در روایات قبل بود. </p> <h3> <span class="title" rel="36_12"><span class="phrase">چند روایت در باره عمل، در ذیل جمله: <span class="aya" rel="36_12" data-words="5-10">و نکتب ما قدموا و آثارهم</span>، و در باره اینکه <em rel="fa_36_12_16-17" data-sentence="133:20">امام مبین</em> علی علیه السلام است</span></span> </h3> <p> و نیز در همان کتاب آمده که: ابن ابی حاتم، از جریر بن عبد اللَّه بجلی روایت کرده که گفت: رسول خدا (ص) فرمود: هر کس سنت نیکی را باب کند، مادامی که در دنیا مردمی به آن سنت عمل می‌کنند، ثواب آن اعمال را به حساب این شخص هم می‌گذارند، بدون اینکه از اجر عامل آن کم بگذارند، و هر کس سنت زشتی در بین مردم باب کند، مادامی که در دنیا مردمی به این سنت عمل می‌کنند وزر آن عمل‌ها را به حساب او نیز می‌گذارند، بدون اینکه از وزر عامل آن کم بگذارند. آن گاه این آیه را تلاوت کردند: <span class="aya" rel="36_12" data-words="5-10">و نکتب ما قدموا و آثارهم</span><span class="footnote" rel="3" title="الدر المنثور، ج ۵، ص ۲۶۰">*</span>. </p> <p>و در تفسیر قمی در ذیل جمله‌ <span class="aya" rel="36_12" data-words="11-17">و کل شیء أحصیناه فی إمام مبین</span> فرموده: یعنی در کتابی مبین، و آن محکم است، یعنی تاویل نمی‌خواهد. و ابن عباس از امیر المؤمنین  (ع) روایت کرده که فرمود: به خدا سوگند منم امام مبین، که ما بین حق و باطل جدایی می‌اندازم، و این را از رسول خدا (ص) ارث برده‌ام<span class="footnote" rel="4" title="الدر المنثور، ج ۵، ص ۲۵۸">*</span>. </p> <p>و در کتاب معانی الاخبار به سند خود از ابی الجارود، از امام باقر از پدرش، از جدش  (ع) از رسول خدا (ص) روایت آورده که در ضمن حدیثی در باره علی (ع) فرمود: او امامی است که: خدای تعالی علم هر چیزی را در او احصاء کرده است<span class="footnote" rel="5" title="معانی الاخبار، ص ۹۵، ط جامعه مدرسین">*</span>. </p> <p>       <code class="page" rel="17,102"/> مؤلف: این دو حدیث در صورتی که از نظر سند صحیح باشد، ربطی به تفسیر ندارد، بلکه مضمون آن دو جزو بطن قرآن و اشارات آن است، و هیچ مانعی ندارد که خدای تعالی به بنده‌ای از بندگانش که دارای توحید و عبودیت خالص برای اوست، علم به همه معلوماتی که در کتاب مبین است بدهد، و آن کس بعد از رسول خدا (ص) سید الموحدین امیر المؤمنین علی (ع) است. <code class="page" rel="17,103"/> </p>
