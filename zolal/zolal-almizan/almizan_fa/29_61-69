<h3 class="ayas">سوره العنكبوت آیه‌های ۶۱ تا ۶۹</h3><code class="section" rel="29_61-69"/><h3>ترجمه آیات</h3> <p> <span class="trans" rel="29_61">و اگر از ایشان بپرسی چه کسی آسمانها و زمین را آفرید و چه کسی آفتاب و ماه را به فرمان خود درآورده قطعا می‌گویند اللَّه با این حال از خداپرستی یک جا برگردانده می‌شوند.  «۶۱» </span><span class="trans" rel="29_62">این خدا است که روزی را برای هر یک از بندگانش که بخواهد فراخ و برای هر کس که بخواهد<code class="page" rel="16,222"/> تنگ می‌کند که خدا به هر چیزی داناست.  «۶۲» </span><span class="trans" rel="29_63">و اگر از ایشان بپرسی چه کسی از آسمان آبی چنان می‌فرستد و زمین را بعد از مردنش زنده می‌کند حتما خواهند گفت اللَّه، تو بگو الحمد للَّه، اما بیشترشان تعقل نمی‌کنند.  «۶۳» </span><span class="trans" rel="29_64">و این زندگی دنیا چیزی جز لهو و بازی نیست و به درستی که زندگی حقیقی، آخرت است اگر بنای فهمیدن داشته باشند.  «۶۴» </span><span class="trans" rel="29_65">پس چون به کشتی سوار شوند خدا را همی خوانند و دین را خالص برای او دانند اما همین که ایشان را نجات داده و به خشکی می‌رساند باز هم شرک می‌ورزند.  «۶۵» </span><span class="trans" rel="29_66">تا نعمت‌های ما را که به ایشان داده‌ایم کفران کنند، باشد و هر چه می‌خواهند بهره‌گیری بکنند که به زودی می‌دانند که چه کردند.  «۶۶» </span><span class="trans" rel="29_67">آیا ندیدند که ما حرمی ایمن قرار دادیم که همواره در آن جا از نعمت امنیت برخوردار بودند با اینکه اقوام دیگر که پیرامون ایشانند همه روزه مورد دستبرد دشمنند؟ آیا به باطل می‌گروند و به نعمت خدا کفران می‌ورزند.  «۶۷» </span><span class="trans" rel="29_68">کیست ستمکارتر از کسی که بر خدا به دروغ افتراء بندد و یا حق را بعد از آمدنش تکذیب کند آیا در جهنم جایی برای کفار نیست.  «۶۸» </span><span class="trans" rel="29_69">و کسانی که در اقامه دین ما مجاهده می‌کنند ما به سوی راه‌های خود هدایتشان می‌کنیم و خدا همواره با نیکوکاران است.  «۶۹» </span></p>               <h3>بیان آیات</h3> <p> در این آیات خطاب از مؤمنین به رسول خدا (ص) برگشته، ولی در معنا، خطابی است عام، که همه انسانها را شامل می‌شود، هر چند از نظر لفظ مخصوص به رسول خدا (ص) است، برای اینکه حجت‌هایی که در آن ذکر شده شامل همه انسانها است. </p> <h3> <span class="title" rel="29_61 29_69 29_62 29_63 29_64 29_65 29_66 29_67 29_68">ضد و نقیض‌ها در اعتقادات مشرکین در باره خالق و مدبر عالم </span> </h3> <p> در این آیات ضد و نقیض گویی‌های مشرکین را که در عقاید دارند، و در فصل سابق صحیح آن عقاید به مؤمنین عرضه شد، و به آن ایمان آورده‌اند، ذکر می‌کند، و آن تناقضات این است که: مشرکین اعتراف دارند که آفریدگار آسمانها و زمین و مدبر آفتاب و ماه-که مدار ارزاق بر وجود آن دو است-خدای سبحان است، و نیز اعتراف دارند که تنها کسی که آب را از آسمان می‌فرستد، و زمین را بعد از مردنش دوباره زنده می‌کند، خدای عز و جل است، و در<code class="page" rel="16,223"/> عین حال غیر خدا را می‌پرستند، و از آنها رزق می‌خواهند، و با اینکه وقتی سوار کشتی می‌شوند خدا را می‌خوانند، و خدا را می‌پرستند، ولی همین که از خطر دریا نجاتشان داد، دوباره پرستش غیر خدا را از سر می‌گیرند، و با اینکه شهر مکه حرم امنی است که خدا در اختیارشان گذاشته، و این نعمت بزرگ را به ایشان ارزانی داشته، در همین شهر به باطل ایمان می‌آورند، و حق را انکار، و نعمت خدا را کفران می‌کنند. </p> <p>این نکته را هم بگوییم که آخرین آیه سوره یعنی آیه‌ <span class="aya" rel="29_69" data-words="1-6">و الذین جاهدوا فینا لنهدینهم سبلنا</span>، مناسب با همان آیات اول سوره است، که می‌فرمود: <span class="aya" rel="29_1-2" data-words="1-13">الم، أ حسب الناس أن یترکوا أن یقولوا آمنا و هم لا یفتنون،</span> تا آنجا که می‌فرمود: <span class="aya" rel="29_6" data-words="1-6">و من جاهد فإنما یجاهد لنفسه...</span>. </p> <p> <span class="aya" rel="29_61" data-words="1-17">و لئن سألتهم من خلق السماوات و الأرض و سخر الشمس و القمر لیقولن الله فأنی یؤفکون</span> در این آیه به دو مساله خلقت و تدبیر پرداخته، و هر دو را به خدا نسبت داده است، خلقت آسمانها و زمین راجع به ایجاد است، و تسخیر آفتاب و ماه که به خاطر ما حالات گوناگون به خود می‌گیرند، طلوع و غروب کرده، و دور و نزدیک می‌شوند، مربوط است به تدبیر او، چون پیدایش ارزاق انسانها و سایر حیوانات، همه ناشی از تدبیر آفتاب و ماه است، و این خلقت و تدبیر از یکدیگر جدا شدنی و قابل انفکاک نیستند، پس کسی که اعتراف دارد که خلقت آسمانها و زمین مستند به خدا است، ناگزیر باید اعتراف کند که تدبیر نیز از اوست. </p> <p>و وقتی <span class="phrase">خدای تعالی به تنهایی خالق باشد، و تدبیر آسمانها و به دنبال آن تدبیر زمین، و به دنبال آن پدید آوردن ارزاق، تنها به دست او باشد، لازم است او تنها کسی باشد که به منظور رساندن رزق، و سایر تدابیرش پرستش شود، و این حوائج را تنها از او بخواهند، پس این عجب است که انسانهایی خدا را کنار گذاشته و از غیر خدا رزق بخواهند، از کسی و چیزی که مالک هیچ چیز نیست، جمله‌ <span class="aya" rel="29_61" data-words="16-17">فأنی یؤفکون</span>، اشاره به همین تعجب است، یعنی وقتی خلقت و تدبیر آفتاب و ماه مستند به خدا است، پس چگونه این مشرکین در دعای خود متوجه غیر خدا می‌شوند، و بت‌ها را می‌پرستند؟ <code class="aya" rel="29_62"/> <span class="aya" rel="29_62" data-words="1-15">الله یبسط الرزق لمن یشاء من عباده و یقدر له، إن الله بکل شیءعلیم</span> در این آیه به آنچه در آیه قبلی اشاره کرده بود تصریح می‌کند و کلمه <em rel="fa_29_62_9-9" data-sentence="800:136">یقدر</em> از ماده  (قدر) است که به معنای تنگ گرفتن، در مقابل <em>بسط</em> که به معنای گشایش دادن است و در آیه مورد بحث منظور معنای این کلمه نیست.</span> بلکه منظور لازمه معنا است یعنی توسعه، و اگر<code class="page" rel="16,224"/> در جمله‌ <span class="aya" rel="29_62" data-words="11-15">إن الله بکل شیء علیم</span> با اینکه می‌توانست ضمیر بیاورد و بفرماید: انه بکل شی‌ء علیم ضمیر نیاورد و اسم <em>اللَّه</em> را آورد، برای این است که بر علت حکم دلالت کند و چنین معنا دهد که او بر همه چیز داناست برای اینکه <em>اللَّه</em> است. </p> <p>و معنای آیه این است که: خداوند رزق را بر هر کس بخواهد توسعه می‌دهد و بر هر کس بخواهد تنگ می‌گیرد و نمی‌خواهد مگر بر طبق مصلحت برای اینکه او به هر چیزی داناست، چون اللَّه است که جامع تمامی صفات کمال است. </p> <p><code class="aya" rel="29_63"/> <span class="aya" rel="29_63" data-words="1-14">و لئن سألتهم من نزل من السماء ماء فأحیا به الأرض من بعد موتها</span>... <span class="aya" rel="29_63" data-words="22-23">لا یعقلون</span> مراد از احیای زمین بعد از مردن آن، رویاندن گیاهان در بهار، بعد از مردن آنها در زمستان است. </p> <p> <span class="aya" rel="29_63" data-words="17-19">قل الحمد لله</span> -یعنی خدا را در برابر اینکه حجت را بر دشمنان تمام کرد، و مجبورشان کرد که اعتراف کنند به اینکه مدبر امور خلقت نیز خداست، حمد بگو، چون با این تمامیت حجت دیگر چاره‌ای ندارند جز اینکه تنها خدا را بپرستند، و بت‌ها و ارباب آنها را رها کنند. </p> <p> <span class="aya" rel="29_63" data-words="20-23">بل أکثرهم لا یعقلون</span> <span class="phrase">-یعنی بیشترشان در آیات خدا تدبر نمی‌کنند، و عقل خود را قاضی و حاکم نمی‌کنند، تا خدا را بشناسند، و حق را از باطل تمیز دهند، پس معنای جمله <em rel="fa_29_63_22-23" data-sentence="137:48">لا یعقلون</em> ، این شد که آن طور که سزاوار است تعقل نمی‌کنند.</span> </p> <h3> <span class="title" rel="29_61 29_62 29_63 29_64 29_65 29_66 29_67 29_68 29_69">توضیح اینکه زندگی دنیا لهو و لعب و زندگی آخرت حیات واقعی است </span> </h3> <p> <code class="aya" rel="29_64"/> <span class="aya" rel="29_64" data-words="1-18">و ما هذه الحیاة الدنیا إلا لهو و لعب و إن الدار الآخرة لهی الحیوان، لو کانوا یعلمون</span> <span class="phrase">کلمه <em rel="fa_29_64_7-7" data-sentence="5:281">لهو</em> ، به معنای هر چیز و هر کار بیهوده‌ای است که انسان را از کار مهم و مفیدش باز بدارد، و به خود مشغول سازد، بنا بر این یکی از مصادیق لهو، زندگی مادی دنیاست، برای اینکه آدمی را با زرق و برق خود و آرایش فانی و فریبنده خود از زندگی باقی و دائمی بازمی‌دارد، و به خود مشغول و سرگرم می‌کند.</span> </p> <p>و <span class="phrase">کلمه <em rel="fa_29_64_9-9" data-sentence="5:320">لعب</em> ، به معنای کار و یا کارهای منظمی است با نظم خیالی و برای غرض خیالی مثل بازیهای بچه‌ها، زندگی دنیا همان طور که به اعتباری لهو است، همین طور لعب نیز هست، برای اینکه فانی و زودگذر است، هم چنان که بازیها این طورند، عده‌ای بچه با حرص و شور و هیجان عجیبی یک بازی را شروع می‌کنند، و خیلی زود از آن سیر شده و از هم جدا می‌شوند.</span> </p> <p>و نیز همان طور که بچه‌ها بر سر بازی داد و فریاد راه می‌اندازند، و پنجه بر روی هم<code class="page" rel="16,225"/> می‌کشند، با اینکه آنچه بر سر آن نزاع می‌کنند جز وهم و خیال چیزی نیست، مردم نیز بر سر امور دنیوی با یکدیگر می‌جنگند، با اینکه آنچه این ستمگران بر سر آن تکالب می‌کنند، از قبیل اموال، همسران، فرزندان، مناصب، مقامها، ریاستها، مولویت‌ها، خدمتگزاران، یاران، و امثال آن چیزی جز اوهام نیستند، و در حقیقت سرابی هستند که از دور آب به نظر می‌رسد، و انسان منافع مذکور را مالک نمی‌شود، مگر در ظرف وهم و خیال. </p> <p>به خلاف زندگی آخرت، که انسان در آن عالم با کمالات واقعی که خود از راه ایمان و عمل صالح کسب کرده زندگی می‌کند، و مهمی است که اشتغال به آن آدمی را از منافعی بازنمی‌دارد، چون غیر از آن کمالات واقعی واقعیت دیگری نیست، و جدی است، که لعب و لهو و تاثیم در آن راه ندارد، بقایی است که فنایی با آن نیست، لذتی است که با الم آمیخته نیست، سعادتی است که شقاوتی در پی ندارد، پس آخرت حیاتی است واقعی، و به حقیقت معنای کلمه، و این است معنای اینکه خدای تعالی می‌فرماید: <span class="aya" rel="29_64" data-words="1-15">و ما هذه الحیاة الدنیا إلا لهو و لعب و إن الدار الآخرة لهی الحیوان</span>. </p> <p>در این آیه شریفه به طوری که ملاحظه می‌فرمایید زندگی دنیا را منحصر در لهو و لعب کرده، و با کلمه هذه-این زندگی دنیا آن را تحقیر نمود، و زندگی آخرت را منحصر در حیوان یعنی زندگی واقعی کرده، و این انحصار را با ادوات تاکیدی چون حرف <em>ان</em> و حرف <em>لام</em> و ضمیر فصل <em>هی</em> ، و آوردن مطلب را با جمله اسمیه، تاکید نموده است. </p> <p> <span class="aya" rel="29_64" data-words="16-18">لو کانوا یعلمون</span> -یعنی اگر مردمی دانا بودند می‌دانستند که مطلب از همین قرار است که ما گفتیم. </p> <p><code class="aya" rel="29_65"/> <span class="aya" rel="29_65" data-words="1-16">فإذا رکبوا فی الفلک دعوا الله مخلصین له الدین فلما نجاهم إلی البر إذا هم یشرکون</span> فای تفریعی که در اول آیه آمده مطلب مذکور آیه را نتیجه مطلبی کرده که از آیات سابق استفاده می‌شود، چون از آیات سابق برمی‌آید که مشرکین در شرک خود به خدا دروغ بسته‌اند، و بیشترشان تعقل نمی‌کنند، در این آیه می‌فرماید: حال که اینان به خدا دروغ می‌بندند، و از عبادت خدا به عبادت غیر خدا می‌گرایند، و بیشترشان تعقل نمی‌کنند، و در اعتراف به خالقیت خدا، و انکار ربوبیت او، مرتکب تناقض می‌شوند، پس در نتیجه وقتی سوار کشتی می‌شوند چنین و چنان می‌کنند. </p> <p>کلمه <em>رکوب</em> به معنای نشستن بر بالای چیزی است که حرکت داشته باشد، و این کلمه خود به خود متعدی می‌شود، و احتیاج به هیچ یک از حروف تعدیه ندارد، مثلا می‌گوییم: <code class="page" rel="16,226"/> فلان رکب الفرس-فلانی سوار اسب است ، و اگر در آیه مورد بحث با حرف <em>فی</em>  متعدی شده، بدان جهت است که سوار کشتی شدن نوعی استقرار گرفتن یا منزل کردن را متضمن است، و معنای آیه این است که: چون با استقرار در کشتی سوار بر آن می‌شوند،  (و یا چون در کشتی مستقر می‌شوند، در حالی که سوار بر آنند)، خدای را به خلوص می‌خوانند، و معنای بقیه آیه روشن است، می‌خواهد یک تناقض دیگر از تناقض‌های مشرکین را حکایت کند که در یک حال خدا را به خلوص می‌خوانند، و چون بر آنان منت می‌نهد و نجاتشان می‌بخشد کفران نعمت می‌کنند. </p> <p><code class="aya" rel="29_66"/> <span class="aya" rel="29_66" data-words="1-7">لیکفروا بما آتیناهم و لیتمتعوا فسوف یعلمون</span> <span class="phrase">لام در کلمه <em rel="fa_29_67_18-18" data-sentence="12:466">لیکفروا</em> و هم چنین در کلمه <em>لیتمتعوا</em> لام امر است، و معلوم است که وقتی بزرگی زیردست خود را به چیزی امر می‌کند که دوست ندارد، می‌خواهد او را تهدید کند، مثل اینکه خود شما به فرمانبرتان بگویید: هر چه می‌خواهی بکن، و نیز مانند این تهدید خدای تعالی که فرموده: <span class="aya" rel="41_40" data-words="21-27">اعملوا ما شئتم إنه بما تعملون بصیر</span><span class="footnote" rel="1" title="هر چه می‌خواهید بکنید که او به آنچه می‌کنید دانا است سوره حم سجده، آیه ۴۰">*</span>.</span> </p> <p>بعضی<span class="footnote" rel="2" title="تفسیر فخر رازی، ج ۲۵، ص ۹۲">*</span> از مفسرین احتمال داده‌اند که: لام مذکور لام غایت باشد، و معنای آیه این است که: مشرکین این کارها را می‌کنند که کفران نعمت کرده باشند، کفران آن نعمت‌هایی که ما به ایشان دادیم، و نیز این کارها را می‌کنند تا به خیال خود لذت برده باشند ، ولی وجه اول با ذیل آیه که می‌فرماید <span class="aya" rel="29_66" data-words="6-7">فسوف یعلمون</span> -به زودی خواهند دانست بهتر می‌سازد، و مؤید آن، این آیه است که در سوره روم، آیه 34 می‌فرماید: <span class="aya" rel="30_34" data-words="1-6">لیکفروا بما آتیناهم فتمتعوا فسوف تعلمون</span> -کفر بورزند به آن نعمت‌ها که به ایشان دادیم، آری خوش بگذرانید که به زودی خواهید فهمید و به همین جهت بعضی<span class="footnote" rel="3" title="روح المعانی، ج ۲۱، ص ۱۳">*</span> از قاریان <em>لام</em> در کلمه‌ <span class="aya" rel="29_66" data-words="4-5">و لیتمتعوا</span> را با سکون خوانده‌اند، چون غیر از لام امر هیچ لام دیگری به سکون خوانده نمی‌شود. </p> <p><code class="aya" rel="29_67"/> <span class="aya" rel="29_67" data-words="1-13">أ و لم یروا أنا جعلنا حرما آمنا، و یتخطف الناس من حولهم</span> <span class="phrase">منظور از <em rel="fa_29_67_6-7" data-sentence="9:440">حرم آمن</em> مکه و پیرامون آن است، که خدای تعالی آن را به دعای ابراهیم  (ع) مامن خلق قرار داد، کلمه <em>تخطف</em> مانند کلمه <em>خطف</em> به معنای قاپیدن چیزی به سرعت، و دزدیدن آن است، چون آن روز عرب کارش غارت یکدیگر بود، و از چپاول‌گری امرار معاش می‌کرد، و همواره این قبیله به آن قبیله حمله می‌کرد، و می‌کشت و اسیر       <code class="page" rel="16,227"/> می‌گرفت، و لیکن با همه این احوال شهر مکه را محترم می‌شمرد، و به ساکنین این شهر کاری نداشت.</span> </p> <p>و معنای آیه این است که: آیا نمی‌نگرند که ما حرم امنی درست کردیم، که ساکنین آن در معرض قتل و اسارت قرار نمی‌گیرند، و اموالشان غارت نمی‌شود، با اینکه بیرون این شهر مردم مشغول غارت و چپاول یکدیگرند؟ <span class="aya" rel="29_67" data-words="14-20">أ فبالباطل یؤمنون و بنعمة الله یکفرون</span> -این جمله توبیخ دیگری است به مشرکین مکه، که نعمت بزرگ امنیت مکه را با کفران مقابله می‌کنند، و در عوض به صنم‌ها که جز اسم خدا چیز دیگری ندارند ایمان می‌آورند، خلاصه حقایق را زیر پا نهاده و به موهومات ایمان می‌آورند. </p> <p><code class="aya" rel="29_68"/> <span class="aya" rel="29_68" data-words="1-19">و من أظلم ممن افتری علی الله کذبا أو کذب بالحق لما جاءه، أ لیس فی جهنم مثوی للکافرین</span> این آیه، مشرکین را به آتش دوزخ تهدید می‌کند، و آنان را به ارتکاب شدیدترین ظلم، و بزرگترین ستم معرفی می‌کند، و آن عبارت است از دو چیز: اول این است که به خدا افتراء بسته‌اند، چون خدایانی دروغی را شریک او معرفی نموده‌اند، و دوم اینکه بعد از آمدن حق آن را تکذیب کردند و این دو صفت هر دو در مشرکین وجود داشت، چون هم بت می‌پرستیدند، و هم رسالت پیامبر و قرآن کریم را تکذیب کردند با اینکه قرآن برای آنان آمده بود، پس به این دو جهت کافر بودند، و جای کافران و محل اقامتشان در آخرت، جهنم است. </p> <h3> <span class="title" rel="29_69">معنای آیه: <span class="aya" rel="29_69" data-words="1-11">و الذین جاهدوا فینا لنهدینهم سبلنا و إن الله لمع المحسنین</span> </span> </h3> <p> <code class="aya" rel="29_69"/> <span class="aya" rel="29_69" data-words="1-11">و الذین جاهدوا فینا لنهدینهم سبلنا و إن الله لمع المحسنین</span> کلمه <em>جاهدوا</em> از ماده <em>جهد</em> است، و <em>جهد</em> به معنای وسع و طاقت است، و  <em>مجاهدة</em> به معنای به کار بردن آخرین حد وسع و قدرت در دفع دشمن است، و جهاد بر سه قسم است، جهاد با دشمن ظاهری، و جهاد با شیطان، و جهاد نفس. راغب این طور گفته<span class="footnote" rel="1" title="مفردات راغب، ماده &lt;em&gt;جهد&lt;/em&gt; ">*</span>. </p> <p>و معنای‌ <span class="aya" rel="29_69" data-words="3-4">جاهدوا فینا</span> این است که جهادشان همواره در راه ما است، و این تعبیر کنایه از این است که: جهادشان در اموری است که متعلق به خدای تعالی است، چه جهاد در راه عقیده باشد، و چه در راه عمل، و چون جهادشان در راه خدا است هیچ عاملی ایشان را از ایمان به خدا و اطاعت اوامر و نواحی او بازنمی‌دارد. </p> <p> <span class="aya" rel="29_69" data-words="5-6">لنهدینهم سبلنا</span> -در اینجا خدای تعالی برای خود سبیل‌هایی نشان می‌دهد، و راه‌ها   <code class="page" rel="16,228"/> هر چه باشد بالآخره به درگاه او منتهی می‌شود، برای اینکه راه را برای این راه می‌گویند که به سوی صاحب راه منتهی می‌شود، و آن صاحب راه منظور اصلی از راه است.  (مثلا وقتی می‌گویند این راه سعادت است، معنایش این است که: این راه به سوی سعادت منتهی می‌شود)، پس راه‌های خدا عبارت است از طریقه‌هایی که آدمی را به او نزدیک و به سوی او هدایت می‌کند، و وقتی خود جهاد در راه خدا هدایت باشد، قهرا هدایت به سوی سبل، هدایت روی هدایت خواهد بود، و آن وقت آیه شریفه با آیه‌ <span class="aya" rel="47_17" data-words="1-5">و الذین اهتدوا زادهم هدی</span><span class="footnote" rel="1" title="و کسانی که راه را یافتند خداوند هدایتشان را بیشتر می‌کند سوره محمد (ص)، آیه ۱۷">*</span> منطبق می‌شود. </p> <p>از آنچه گذشت روشن گردید که دیگر هیچ احتیاج به تقدیر گرفتن <em>شان</em> نیست، که بگوییم کلمه <em>فنیا</em> فی <em>شاننا</em> بوده، و کلمه <em>شان</em> حذف شده. </p> <p> <span class="aya" rel="29_69" data-words="7-11">و إن الله لمع المحسنین</span> -بعضی<span class="footnote" rel="2" title="الدر المنثور، ج ۵، ص ۱۵۰">*</span> گفته‌اند: معنای معیت، و به عبارتی دیگر بودن خدا با محسنین این است که: خدا یاری‌شان کند، و اینکه مساله جهاد، که محتاج به نصرت است جلوتر آمده، خود قرینه است بر اینکه کلمه <em>مع</em> به همین معنای نصرتی است که ما گفتیم . و این وجه، وجه بدی نیست. </p> <p>از این بهتر نظریه آن مفسر<span class="footnote" rel="3" title="تفسیر قمی، ج ۲، ص ۱۵۱ (ط اسلامی)">*</span> دیگر است که: کلمه <em>مع</em> را به معیت رحمت و عنایت تفسیر کرده، چون شامل نصرت و یاری او و سایر اقسام عنایات خدای سبحان با بندگان محسن او خواهد بود، چون او کمال عنایت را به ایشان دارد، و رحمتش شامل حال ایشان است، و این معیت اخص از معیت وجودی است که در جمله‌ <span class="aya" rel="57_4" data-words="32-37">و هو معکم أین ما کنتم</span><span class="footnote" rel="4" title="او با شماست هر جا که باشید سوره حدید، آیه ۴">*</span> آمده، برای اینکه خدا از نظر وجود با تمامی موجودات و انسانها هست، چه نیکان و چه بدان، ولی با محسنین بودنش معیت مخصوصی است که گفتیم بنا بر تفسیر اول معیت نصرت و معونت، و بنا بر تفسیر دوم معیت رحمت و عنایت است. </p> <p>در سابق هم گفتیم که این آیه که سوره با آن ختم می‌شود، به آیات اول سوره انعطاف دارد، و همان حقیقت را تکرار می‌کند. </p> <h3>بحث روایتی‌ <span class="title" rel="29_67 29_69 29_61 29_62 29_63 29_64 29_65 29_66 29_68"> (چند روایت در ذیل برخی آیات گذشته) </span> </h3> <p> در الدر المنثور است که ابن ابی الدنیا، و بیهقی، در شعب الایمان، از ابی جعفر       <code class="page" rel="16,229"/> روایت کرده که گفت: رسول خدا (ص) فرمود: تعجب تمام تعجب از کسی است که خانه حیات را تصدیق دارد، ولی همه سعی و کوشش او برای خانه غرور است<span class="footnote" rel="1" title="الدر المنثور، ج ۵، ص ۱۴۹">*</span>. </p> <p>و در همان کتاب است که: جویبر، از ضحاک، از ابن عباس، روایت کرد که گفت: مشرکین به رسول خدا (ص) گفتند: تنها مانع ما از اینکه به دین تو درآییم، این است که می‌ترسیم مردم ما را بربایند، چون ما جمعیت کمی هستیم، و جمعیت اعراب از ما بیشتر است، وقتی بشنوند که ما به دین تو درآمده‌ایم، ما را نابود می‌کنند، چون ما برای آنان لقمه‌ای بیش نیستیم، خدای تعالی در پاسخ این بهانه این آیه را نازل کرد: <span class="aya" rel="29_67" data-words="1-8">أ و لم یروا أنا جعلنا حرما آمنا...</span><span class="footnote" rel="2" title="روح المعانی، ج ۲۱، ص ۱۵">*</span>. </p> <p>و در تفسیر قمی در ذیل آیه‌ <span class="aya" rel="29_69" data-words="1-11">و الذین جاهدوا فینا لنهدینهم سبلنا و إن الله لمع المحسنین</span> گفته: در روایت ابی الجارود از ابی جعفر (ع) آمده که فرمود: این آیه در باره آل محمد (ص) و شیعیان ایشان است<span class="footnote" rel="3" title="روح المعانی، ج ۲۱، ص ۱۵">*</span>. </p> 
