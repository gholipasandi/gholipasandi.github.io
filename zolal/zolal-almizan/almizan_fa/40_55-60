<h3 class="ayas">سوره غافر آیه‌های ۵۵ تا ۶۰</h3><code class="section" rel="40_55-60"/><h3>ترجمه آیات</h3> <p> <span class="trans" rel="40_55">پس صبر کن که وعده خدا حق است، و از گناهت استغفار کن و هر صبحگاه و شبانگاه پروردگار خود را حمد و تسبیح‌گوی.  «۵۵» </span><span class="trans" rel="40_56">بدرستی کسانی که بدون هیچ دلیلی که از ناحیه خدا در دست داشته باشند در آیات خدا جدال می‌کنند هیچ انگیزه‌ای به جز نخوت درونی ندارند و جدالشان به جایی نخواهد رسید و با جدال به هدف خود نمی‌رسند، پس توبه خدا پناه بر که شنوای بینا است.  «۵۶» </span><span class="trans" rel="40_57">باید بدانند خلقت آسمانها و زمین بزرگتر از خلقت مردم است و لیکن بیشتر مردم نمی‌دانند.  «۵۷» </span><span class="trans" rel="40_58">نه نابینا و بینا یکسان است و نه آنهایی که ایمان آورده و عمل صالح کردند با بدکاران برابرند اما<code class="page" rel="17,516"/> چه کم متذکر می‌شوید.  «۵۸» </span><span class="trans" rel="40_59">قیامت بطور قطع آمدنی است و هیچ شکی در آن نیست و لیکن بیشتر مردم ایمان نمی‌آورند.  «۵۹» </span><span class="trans" rel="40_60">پروردگارتان این دعوت را کرد که مرا بخوانید تا استجابت کنم بدرستی کسانی که از عبادت من استکبار می‌ورزند به زودی با کمال ذلت داخل جهنم خواهند شد.  «۶۰» </span></p>         <h3>بیان آیات‌ <span class="title" rel="40_55 40_56 40_57 40_58 40_59 40_60">استنتاج از داستان موسی و فرعون و امر پیامبر اسلام (صلی اللَّه علیه و آله) به صبر، استغفار و تسبیح</span> </h3> <p> بعد از آنکه داستان موسی (ع) و ارسال به حق او را به سوی فرعون و قومش بیان کرد، و نیز مجادله به باطل آل فرعون در آیات خدا را، و نیرنگ بازیهایشان را خاطرنشان ساخت، و نیز بیان کرد که چگونه خدای تعالی پیامبر خود را یاری کرد و کید آنان را باطل ساخت، و در آخر به مال کار آنان، یعنی بی‌ثمر شدن تلاشهایشان و عاقبت شرشان اشاره نمود، اینک در این آیات به عنوان فروع و نتیجه آن بیانات، پیامبر گرامی خود را دستور می‌دهد که صبر پیشه خود کند، و هشدار می‌دهد که وعده خدا به نصرت او حق، و نیرنگ‌ها و جدال به باطل مردم و استکبارشان از قبول دعوت او به زودی باطل گشته، تمامی تلاشهایشان جز علیه خودشان، نتیجه نمی‌دهد. بنا بر این، کفار نمی‌توانند خدا را عاجز سازند. و به زودی قیامت موعود بپا گشته، با ذلت و خواری بدرون جهنم در می‌آیند. </p> <p> <span class="aya" rel="40_55" data-words="1-5">فاصبر إن وعد الله حق...</span> حرف <em>فا</em> که بر سر این جمله در آمده، جمله را فرع و نتیجه بیان قبلی می‌سازد، که دستور می‌داد مردم از راه سیر در زمین عبرت بگیرند، و می‌فرمود: <span class="aya" rel="40_21" data-words="1-14">أ و لم یسیروا فی الأرض فینظروا کیف کان عاقبة الذین کانوا من قبلهم</span> و نیز برای تایید آن دستور، داستان موسی و مال امر مستکبرینی که با باطل به جنگ حق می‌آمدند، و خدا حق و اهل حق را یاری کرد، بیان می‌فرمود. </p> <p>و معنای آیه این است که: وقتی مطلب از این قرار است، پس تو باید در مقابل آزار مشرکین و مجادله آنان به باطل صبر کنی که وعده خدا حق است، و به زودی به آن وفا می‌کند. و <span class="phrase">مراد از <em rel="fa_40_55_3-3" data-sentence="8:149">وعده</em> همان وعده چند آیه قبل است که می‌فرمود: <span class="aya" rel="40_51" data-words="1-6">إنا لننصر رسلنا و الذین آمنوا</span> و در آن وعده نصرت می‌داد.</span> </p> <p>و در جمله‌ <span class="aya" rel="40_55" data-words="6-8">و استغفر لذنبک</span> به آن جناب دستور استغفار می‌دهد، البته استغفار از عملی که نسبت به ساحت قدس آن جناب گناه باشد، هر چند که گناه به معنای معروف<code class="page" rel="17,517"/> یعنی مخالفت امر مولوی نباشد، چون آن جناب دارای عصمت است، و در سابق هم گفتاری در معنای گناه و مغفرت در اواخر جلد ششم این کتاب گذراندیم. </p> <p>البته گناهی که به آن جناب منسوب شود، معنای دیگری هم دارد که-ان شاء اللَّه- در اول سوره فتح بدان اشاره خواهیم کرد. بعضی از مفسرین<span class="footnote" rel="1" title="موسی (ع) گفت: من از شر هر کافر متکبری که به روز حساب ایمان نمی‌آورد به پروردگارم و پروردگار شما پناه می‌برم سوره مؤمن، آیه ۲۷">*</span> گفته‌اند: مراد از گناه آن جناب گناه امت اوست، آن گناهانی که ممکن باشد با شفاعت آن جناب آمرزیده شود. </p> <p> <span class="aya" rel="40_55" data-words="9-15">و سبح بحمد ربک بالعشی و الإبکار</span> -یعنی خدای سبحان را تسبیح بگو، تسبیحی که همراه حمد او باشد، حمدش بر نعمتهای جمیلش، حمدی که با توالی ایام استمرار داشته باشد. و یا: حمدی که در هر صبح و شام انجام شود. و <span class="phrase">بنا بر معنی اول، دو کلمه <em rel="fa_40_55_13-13" data-sentence="25:43">عشی</em> و  <em rel="fa_40_55_15-15" data-sentence="84:25">ابکار</em> از قبیل کنایه خواهد بود.</span> </p> <p>بعضی از مفسرین<span class="footnote" rel="2" title="صحیفه سجادیه، دعای ۴۵">*</span> گفته‌اند: مراد از تسبیح به حمد در صبح و شام، همان نماز صبح و عصر است، و به همین جهت باید گفت: این آیه از بین همه آیات سوره در مدینه نازل شده. </p> <p>لیکن این تفسیر صحیح نیست، بدین جهت که از نظر روایات و مخصوصا روایات معراج مسلم است که نمازهای پنجگانه همه در مکه و قبل از هجرت واجب شده، و بنا بر این اگر مراد از تسبیح به حمد نماز صبح و عصر باشد، باید آیه شریفه در مکه و قبل از واجب شدن سایر نمازها نازل شده باشد. </p> <h3> <span class="title" rel="40_55 40_56 40_57 40_58 40_59 40_60">علت اینکه با باطل در برابر حق مجادله می‌کنند، کبر آنان است</span> </h3> <p> <code class="aya" rel="40_56"/> <span class="aya" rel="40_56" data-words="1-17">إن الذین یجادلون فی آیات الله بغیر سلطان أتاهم إن فی صدورهم إلا کبر ما هم ببالغیه...</span> این آیه بیان آیه قبلی را که به رسول خدا (ص) امر به صبر می‌فرمود، و با وعده نصرت دلگرمش می‌ساخت تاکید می‌کند، و حاصلش این است که: این مجادلین به آرزوی خود نمی‌رسند، و هرگز نخواهند رسید، پس تو از جدال ایشان غمناک مباش، و از این ناحیه دلخوش دار. </p> <p>پس جمله‌ <span class="aya" rel="40_56" data-words="10-14">إن فی صدورهم إلا کبر</span> علت مجادله ایشان را منحصر می‌کند در کبر ایشان، و می‌فرماید: عاملی که ایشان را وادار به این جدال می‌کند، نه حس جستجوی از حق است و نه شک در حقانیت آیات ما است تا بخواهند با مجادله‌حق را روشن کنند، و حجت و برهانی هم ندارند، تا بخواهند با مجادله، آن حجت را اظهار بدارند بلکه تنها عامل جدالشان آن کبریست که در سینه دارند. آری، آن کبر است که ایشان را وادار کرده در برابر حق جدال   <code class="page" rel="17,518"/> کنند، و به وسیله آن حق صریح روشن را باطل جلوه دهند. </p> <p> <span class="aya" rel="40_56" data-words="15-17">ما هم ببالغیه</span> <span class="phrase">-ضمیر در کلمه <em rel="fa_40_56_17-17" data-sentence="14:128">ببالغیه</em> به کبر برمی‌گردد، به اعتبار سببی که موجب آنست، چون کبر سبب جدال است که می‌خواستند با آن، حق را و آورنده دعوت حقه را سرکوب کنند.</span> و معنای جمله این است که: ایشان به مراد دل خود و آرزوهایی که از جدال خود دارند نمی‌رسند، جدالی که بخاطر کبرشان مرتکب می‌شوند. </p> <p> <span class="aya" rel="40_56" data-words="18-19">فاستعذ بالله</span> -یعنی پس از ایشان و کبری که دارند به خدا پناه ببر، هم چنان که موسی (ع) از هر متکبر جدالگری به خدا پناه برد، و خدا آن را چنین حکایت می‌کند: <span class="aya" rel="40_27" data-words="1-15">و قال موسی إنی عذت بربی و ربکم من کل متکبر لا یؤمن بیوم الحساب</span><span class="footnote" rel="1" title="سوره بقره، آیه ۱۸۶">*</span>. </p> <p> <span class="aya" rel="40_56" data-words="20-23">إنه هو السمیع البصیر</span> -یعنی: او شنوای دعای بندگان و بینای به حوائج ایشان است، و شدت و رخای ایشان را می‌بیند. </p> <p><code class="aya" rel="40_57"/> <span class="aya" rel="40_57" data-words="1-14">لخلق السماوات و الأرض أکبر من خلق الناس و لکن أکثر الناس لا یعلمون</span> لام ابتدای آیه لام سوگند است، و مراد از <em>سماوات و الارض</em> مجموع عالم است، و معنای آیه بر حسب آنچه مقام افاده می‌کند این است که: مشرکین به آرزوی خود نمی‌رسند، و خدا را نمی‌توانند عاجز کنند، چون خدایی که قادر بر خلقت تمامی عالم است، و همه عالم با آن همه عظمت که در آن است وی را عاجز نکرد، هرگز ممکن نیست یک جزو کوچک از آن-یعنی انسانها-بتوانند او را عاجز سازند. و لیکن بیشتر مردم جاهلند، و به خاطر جهل خود خیال می‌کنند می‌توانند با جدالی که به راه می‌اندازند، و یا با هر نیرنگ دیگر، او را عاجز و خسته کنند. </p> <p><code class="aya" rel="40_58"/> <span class="aya" rel="40_58" data-words="1-6">و ما یستوی الأعمی و البصیر...</span> بعد از آنکه تذکر داد که بیشتر مردم نمی‌دانند، در این جمله همین معنا را تاکید کرد که مردم همه یکسان نیستند، بعضی کور و بعضی بینایند، و این دو برابر نیستند. <span class="phrase">آن گاه بعد از کلمه <em>بصیر</em> جمله‌ <span class="aya" rel="40_58" data-words="8-9">الذین آمنوا...</span> را بر آن عطف کرد، و سپس کلمه <em rel="fa_40_58_15-15" data-sentence="137:113">مسی‌ء</em> را آورد، در نتیجه طایفه اول صاحبان بصیرتند که آن تذکر را می‌پذیرند، و طایفه دوم کوردلان هستند که متذکر نمی‌شوند.</span> </p> <p> <span class="aya" rel="40_58" data-words="16-18">قلیلا ما تتذکرون</span> -این جمله خطاب به مردم است به انگیزه توبیخ آنها و همین   <code class="page" rel="17,519"/> منظور باعث شده که سیاق از غیبت به حضور التفات یابد، چون اگر این نکته نبود، جا داشت بفرماید قلیلا ما یتذکرون . </p> <p><code class="aya" rel="40_59"/> <span class="aya" rel="40_59" data-words="1-12">إن الساعة لآتیة لا ریب فیها و لکن أکثر الناس لا یؤمنون</span> خدای تعالی در این آیه مردم را به آمدن قیامت تذکر می‌دهد، و در آیه بعدی با دعوت پروردگارشان به دعاو عبادت او متذکر می‌کند، هم چنان که مؤمن آل فرعون در داستان سابق آنان را به آمدن قیامت، و به اینکه دعوت از ناحیه خداست نه از ناحیه آلهه ایشان، تذکر می‌داد و می‌گفت آلهه شما مردم نه در دنیا دعوتی دارند، نه در آخرت. </p> <p><code class="aya" rel="40_60"/> <span class="aya" rel="40_60" data-words="1-6">و قال ربکم ادعونی أستجب لکم</span> این آیه دعوتی است از خدای تعالی به همه بندگانش، دعوتی است به دعا و خواندن او، و وعده‌ای است به استجابت آنان. و به طوری که ملاحظه می‌کنید هم دعا را مطلق آورده، و هم مستجاب کردن آن را. و ما در بحثی که پیرامون معنای دعا و اجابت در ذیل آیه <span class="aya" rel="2_186" data-words="8-12">أجیب دعوة الداع إذا دعان</span><span class="footnote" rel="1" title="کافی، ج ۲، ص ۴۶۶، ح ۳">*</span> در جلد دوم این کتاب ایراد کردیم پیرامون آن مفصلا بحث نمودیم. </p> <p> <span class="aya" rel="40_60" data-words="7-14">إن الذین یستکبرون عن عبادتی سیدخلون جهنم داخرین</span> <span class="phrase">-کلمه <em rel="fa_40_60_14-14" data-sentence="6:60">داخرین</em> جمع اسم فاعل از مصدر <em>دخور</em> است که به معنای ذلت است.</span> در این آیه دعای در آیه قبلی را به عبادت مبدل کرده تا بفهماند که دعا خود نوعی عبادت است. </p> <h3>بحث روایتی‌ <span class="title" rel="40_60"> (روایاتی در باره دعاء و استجابت آن در ذیل آیه: <span class="aya" rel="40_60" data-words="4-6">ادعونی أستجب لکم...</span>) </span> </h3> <p> در صحیفه سجادیه است که: پروردگارا تو خودت فرمودی <span class="aya" rel="40_60" data-words="4-14">ادعونی أستجب لکم إن الذین یستکبرون عن عبادتی سیدخلون جهنم داخرین</span> و در این کلام شریفت دعا و خواندن خود را عبادت، و ترک آن را استکبار خواندی، و تارکین را به دخول در جهنم با خواری تهدید فرمودی<span class="footnote" rel="2" title="خصال (صدوق)، ص ۱۰۱، ح ۵۶">*</span>. </p> <p>و در کافی به سند خود از حماد بن عیسی، از امام صادق (ع) روایت آورده که گفت: از آن جناب شنیدم که فرمود: دعا کن و مگو مقدرات تقدیر شده و دعا تغییرش     <code class="page" rel="17,520"/> نمی‌دهد، برای اینکه دعا خود عبادت است، و خدای عز و جل می‌فرماید: <span class="aya" rel="40_60" data-words="7-14">إن الذین یستکبرون عن عبادتی سیدخلون جهنم داخرین</span> و نیز فرموده: <span class="aya" rel="40_60" data-words="4-6">ادعونی أستجب لکم</span><span class="footnote" rel="1" title="روح المعانی، ج ۲۴، ص ۷۷">*</span>. </p> <p>مؤلف: اینکه امام فرمود دعا خود عبادت است و به آیه شریفه استشهاد کرد، در حقیقت احتجاجی است که بر فرمایش قبلش کرده که فرمود <em>دعا کن</em> و اما استشهادش به آیه‌ <span class="aya" rel="40_60" data-words="4-6">ادعونی أستجب لکم</span> احتجاج به آن گفتار دومش است که فرمود <em>مگو چنین و چنان</em>  و به همین جهت در بیان خود، ذیل آیه را بر صدرش مقدم آورد. </p> <p>و در کتاب خصال از معاویة بن عمار، از امام صادق (ع) روایت آورده که فرمود: ای معاویه به کسی که سه چیز داده شده باشد از سه چیز محروم نمی‌شود: کسی که توفیق و حال دعایش داده باشند، از اجابت محرومش نمی‌کنند، و کسی که توفیق شکر نعمتش داده باشند، از زیاد کردن نعمتش دریغ نمی‌کنند، و کسی که توکلش داده باشند، از کفایت امور او مضایقه نمی‌کنند. چون خدای عز و جل در کتاب عزیزش می‌فرماید: <span class="aya" rel="65_3" data-words="7-13">و من یتوکل علی الله فهو حسبه</span> -کسی که بر خدا توکل کند او کفایت کننده امور وی است و نیز می‌فرماید: <span class="aya" rel="14_7" data-words="5-7">لئن شکرتم لأزیدنکم</span> -اگر شکر بگذارید نعمتتان را زیادت کنم <em>، و نیز فرموده: </em> <span class="aya" rel="40_60" data-words="4-6">ادعونی أستجب لکم</span> -مرا بخوانید تا اجابتتان کنم<span class="footnote" rel="2" title="روح المعانی، ج ۲۴، ص ۷۷">*</span>. </p> <p>و در کتاب توحید به سندی که به امام موسی بن جعفر (ع) دارد از آن جناب روایت کرده که فرمود: جمعی به امام صادق (ع) گفتند: چرا ما خدا را می‌خوانیم ولی دعایمان مستجاب نمی‌شود؟ فرمود: برای اینکه کسی را می‌خوانید که نمی‌شناسیدش<span class="footnote" rel="3" title="توحید (صدوق)، ص">*</span>. </p> <p>مؤلف: ما در ذیل آیه‌ <span class="aya" rel="2_186" data-words="8-12">أجیب دعوة الداع إذا دعان</span><span class="footnote" rel="4" title="سوره بقره، آیه ۱۸۶">*</span>، در جلد دوم این کتاب تعدادی از روایات دعا را ایراد کردیم. </p> 
