<h3 class="ayas">سوره الشعراء آیه‌های ۱۲۳ تا ۱۴۰</h3><code class="section" rel="26_123-140"/><h3>ترجمه آیات</h3> <p> <span class="trans" rel="26_123">قوم عاد نیز پیغمبران را دروغگو شمردند.  «۱۲۳» </span><span class="trans" rel="26_124">وقتی برادرشان هود به ایشان گفت چرا از خدا نمی‌ترسید؟.  «۱۲۴» </span><span class="trans" rel="26_125">که من پیغمبری خیرخواه شمایم.  «۱۲۵» </span><span class="trans" rel="26_126">از خدا بترسید و اطاعتم کنید. <code class="page" rel="15,420"/>  «۱۲۶» </span><span class="trans" rel="26_127">برای پیغمبری خود، مزدی نمی‌خواهم چون مزد من جز به عهده پروردگار جهانیان نیست.  «۱۲۷» </span><span class="trans" rel="26_128">چرا در هر مکانی به بیهوده نشانی بنا می‌کنید؟.  «۱۲۸» </span><span class="trans" rel="26_129">و قصرها می‌سازید؟ مگر جاودانه زنده خواهید بود؟.  «۱۲۹» </span><span class="trans" rel="26_130">و چون سختی می‌کنید مانند ستمگران سختی و خشم می‌کنید.  «۱۳۰» </span><span class="trans" rel="26_131">از خدا بترسید و اطاعتم کنید.  «۱۳۱» </span><span class="trans" rel="26_132">از آن کسی که آنچه می‌دانید کمکتان داده است بترسید.  «۱۳۲» </span><span class="trans" rel="26_133">با چهارپایان و فرزندان یاریتان کرده.  «۱۳۳» </span><span class="trans" rel="26_134">با باغستانها و چشمه‌سارها.  «۱۳۴» </span><span class="trans" rel="26_135">که من بر شما از عذاب روزی بزرگ می‌ترسم.  «۱۳۵» </span><span class="trans" rel="26_136">گفتند: چه ما را پند دهی یا از پندگویان نباشی برای ما یکسان است.  «۱۳۶» </span><span class="trans" rel="26_137">این (بت‌پرستی) رفتار گذشتگان است.  «۱۳۷» </span><span class="trans" rel="26_138">و ما هرگز مجازات نخواهیم شد.  «۱۳۸» </span><span class="trans" rel="26_139">و (آنها هود را) دروغگو شمردند و ما هلاکشان کردیم که در این عبرتی هست و بیشترشان مؤمن نبودند.  «۱۳۹» </span><span class="trans" rel="26_140">و همانا پروردگارت نیرومند و رحیم است.  «۱۴۰» </span></p>                               <h3>بیان آیات</h3> <p> این آیات به داستان هود (ع) و قومش که همان قوم عاد بودند اشاره می‌کند. </p> <p> <span class="aya" rel="26_123" data-words="1-3">کذبت عاد المرسلین</span>  قوم عاد مردمی از عرب بسیار قدیم و عرب اوائل (یعنی اوائل پیدایش این نژاد) بودند، که در احقاف از جزیرة العرب زندگی می‌کردند و دارای تمدنی مترقی و سرزمینهایی خرم و دیاری معمور بودند، به جرم اینکه پیامبران را تکذیب کرده، به نعمتهای الهی کفران ورزیده و طغیان کردند، خدای تعالی به وسیله بادی عقیم هلاکشان ساخته و دیارشان را ویران و دودمانشان را خراب کرد. </p> <p>و به طوری که می‌گویند عاد اسم پدر بزرگ ایشان بوده و اگر خود آنان را عاد خوانده‌اند، از قبیل تسمیه قوم به اسم پدر بزرگ است، هم چنان که بنی تمیم و بنی بکر و بنی تغلب، را تمیم و بکر و تغلب، می‌نامند. <code class="page" rel="15,421"/> در سابق در آیه‌ای که نظیر این آیه در داستان نوح بود گفتیم که: چرا قوم نوح را تکذیب کننده همه انبیاء خوانده، با اینکه بیش از یک پیامبر را تکذیب نکرده بودند. </p> <p><code class="aya" rel="26_125"/><code class="aya" rel="26_126"/><code class="aya" rel="26_127"/> <span class="aya" rel="26_125" data-words="1-4">إنی لکم رسول أمین</span>... <span class="aya" rel="26_127" data-words="11-12">رب العالمین</span> بیان معنای این آیه در ذیل آیه نظیر آن در داستان نوح (ع) گذشت. </p> <p>بعضی<span class="footnote" rel="1" title="روح المعانی، ج ۱۹، ص ۱۰۹">*</span> از مفسرین گفته‌اند که: اگر داستان این پنج نفر از انبیاء را با ذکر مساله امانت رسولان و مزد نخواستن آنان و دستورشان به تقوا و اطاعت آغاز کرده برای این بوده که بفهماند مبنای مساله بعثت همانا دعوت به معرفت حق و اطاعت دستوراتی است که اگر مردم در آن دستورات پیغمبر خود را اطاعت کنند به ثواب نزدیک و از عقاب دور می‌شوند و انبیاء همگی بر این معنا متفقند، هر چند که از نظر بعضی از فروع دین، آن هم به خاطر اختلافی که در اعصار هست مختلف بوده باشند، و همگی یک هدف را دنبال می‌کنند و همگی از طمع مال دنیای مردم منزهند. </p> <p>و نظیر این سخن را در تفسیر آیه‌ای که در خاتمه همه داستانهای هشتگانه این سوره آمده، یعنی آیه‌ <span class="aya" rel="26_139-140" data-words="3-17">إن فی ذلک لآیة و ما کان أکثرهم مؤمنین، و إن ربک لهو العزیز الرحیم</span> زده‌اند، که این آیه دلالت می‌کند بر اینکه بیشتر امتها و اقوام، از آیات خدا روی‌گردان بوده‌اند، و خدای سبحان به خاطر همین جرم اینها، و به ملاک اینکه خودش عزیز است مجازاتشان کرده و می‌کند و به خاطر اینکه نسبت به مؤمنین رحیم است، نجاتشان می‌دهد. ما نیز در آنجا که غرض سوره را ذکر می‌کردیم به این معنا اشاره نمودیم. </p> <h3> <span class="title" rel="26_123 26_124 26_125 26_126 26_127 26_128 26_129 26_130 26_131 26_132 26_133 26_134 26_135 26_136 26_137 26_138 26_139 26_140">توبیخ قوم هود (علیه السلام) به خاطر اسراف در شهوت (ساختن بناهای کاخ مانند برای تفاخر و تفریح) و افراط در غضب</span> </h3> <p> <code class="aya" rel="26_128"/> <span class="aya" rel="26_128" data-words="1-6">أ تبنون بکل ریع آیة تعبثون</span> <span class="phrase">کلمه <em rel="fa_26_128_3-3" data-sentence="5:163">ریع</em> به معنای نقطه بلندی است از زمین، و کلمه <em>آیت</em> به معنای علامت و نشانه است و کلمه <em rel="fa_26_128_5-5" data-sentence="147:63">عبث</em> به معنای آن کاری است که هیچ نتیجه و غایتی بر آن مترتب نمی‌شود.</span> گویا قوم هود (ع) در بالای کوه‌ها و نقاط بلند، ساختمانهایی می‌ساختند، آن هم به بلندی کوه، تا برای گردش و تفریح بدانجا روند، بدون اینکه غرض دیگری در کار داشته باشند، بلکه صرفا به منظور فخر نمودن به دیگران و پیروی هوی و هوس، که در این آیه ایشان را بر این کارشان توبیخ می‌کند. </p> <p>البته درباره این آیه معانی دیگری ذکر کرده‌اند، که چون هیچ دلیلی از لفظ آیه و از سازش سیاق نداشت، لذا از نقل آنها خودداری کردیم. </p> <p>   <code class="page" rel="15,422"/><code class="aya" rel="26_129"/> <span class="aya" rel="26_129" data-words="1-5">و تتخذون مصانع لعلکم تخلدون</span> <span class="phrase">کلمه <em rel="fa_26_129_3-3" data-sentence="5:179">مصانع</em> -به طوری که گفته‌اند<span class="footnote" rel="1" title="تفسیر کشاف، ج ۳، ص ۳۲۶">*</span> -به معنای قلعه‌های محکم و قصرهای استوار و ساختمانهای عالی است، که مفرد آن مصنع می‌باشد.</span> </p> <p>و اینکه فرمود: <span class="aya" rel="26_129" data-words="4-5">لعلکم تخلدون</span> در مقام تعلیل مطلب قبل است، یعنی شما این قصرها را بدین جهت می‌سازید که امید دارید جاودانه زنده بمانید. و الا اگر چنین امیدی نمی‌داشتید هرگز دست به چنین کارهایی نمی‌زدید، چون این کارهایی که می‌کنید و این بناهایی که می‌سازید طبعا سالهایی دراز باقی می‌ماند، در حالی که عمر طولانی‌ترین افراد بشر از عمر آنها کوتاه‌تر است. </p> <p>بعضی دیگر از مفسرین در معنای آیه و نیز در مفردات آن، وجوهی دیگر گفته‌اند، که از نقل آنها صرف نظر می‌کنیم. </p> <p><code class="aya" rel="26_130"/> <span class="aya" rel="26_130" data-words="1-5">و إذا بطشتم بطشتم جبارین</span> در مجمع البیان گفته کلمه <em>بطش</em> به معنای کشتن با شمشیر و زدن با تازیانه است و کلمه <em>جبار</em> به معنای کسی است که بر دیگران علو و عظمت و سلطنت داشته باشد و این خود یکی از صفات خدای سبحان است که در خصوص ذات مقدس او مدح و در غیر او ذم شمرده می‌شود، برای اینکه در غیر خدا معنایش این است که بنده خدا جباریت را به خود بندد<span class="footnote" rel="2" title="مجمع البیان، ج ۷، ص ۱۹۷">*</span>. </p> <p>و بنا به گفته وی معنایش چنین می‌شود که: شما وقتی می‌خواهید شدتی در عمل از خود نشان دهید، آن قدر مبالغه و زیاده روی می‌کنید که جباران می‌کنند. </p> <p>و حاصل معنای آیات سه‌گانه مورد بحث این است که: در دو سوی شهوت و غضب از حد می‌گذرید و اسراف می‌کنید و از حد اعتدال و از هیئت عبودیت خارج می‌شوید. </p> <p><code class="aya" rel="26_131"/> <span class="aya" rel="26_131" data-words="1-4">فاتقوا الله و أطیعون</span> این جمله بر مساله اسراف در دو سوی شهوت و غضب و خروجشان از رسم عبودیت تفریع شده، می‌فرماید: چون چنین هستید، پس از خدا بترسید و او را اطاعت کنید و دستورات او را در خصوص ترک اسراف و استکبار به کار بندید. </p> <p><code class="aya" rel="26_132"/><code class="aya" rel="26_133"/><code class="aya" rel="26_134"/> <span class="aya" rel="26_132-134" data-words="1-14">و اتقوا الذی أمدکم بما تعلمون، أمدکم بأنعام و بنین، و جنات و عیون</span> راغب می‌گوید کلمه <em>مد</em> در اصل به معنای کشیدن است، ولی در یاری هم     <code class="page" rel="15,423"/> استعمال می‌شود، می‌گویند: امددت الجیش بمدد و الانسان بطعام-من لشکر را به مدد یاری کردم و فلانی را به اطعام مدد دادم و بیشتر موارد استعمال امداد در محبوب است، به خلاف کلمه <em>مد</em> که بیشتر در مکروه استعمال می‌شود، هم چنان که هر دو کلمه در قرآن کریم آمده، یک جا فرموده: <span class="aya" rel="52_22" data-words="1-3">و أمددناهم بفاکهة</span> -ایشان را با میوه مدد دادیم ، جای دیگر می‌فرماید: <span class="aya" rel="19_79" data-words="5-10">و نمد له من العذاب مدا</span> -برای او از عذاب دنباله‌ای که خود می‌دانیم درست می‌کنیم<span class="footnote" rel="1" title="مفردات راغب، ماده &lt;em&gt;مد&lt;/em&gt; ">*</span>. </p> <p>جمله‌ <span class="aya" rel="26_132" data-words="1-4">و اتقوا الذی أمدکم...</span> در معنای تعلیق حکم به وصف است، که خود علیت آن وصف را می‌رساند و معنایش این است که بپرهیزید از خدایی که شما را با نعمتهای خود مدد می‌دهد، چرا بپرهیزید؟ برای همین که شما را مدد می‌دهد، پس بر شما واجب است که شکرش را به جای آرید و نعمتهایش را در آنجا که باید مصرف کنید، مصرف نمایید، نه اینکه به آن اتراف و استکبار بورزید، چون کفران نعمت، غضب و عذاب خدای را به دنبال دارد، هم چنان که فرمود: <span class="aya" rel="14_7" data-words="5-13">لئن شکرتم لأزیدنکم و لئن کفرتم إن عذابی لشدید</span><span class="footnote" rel="2" title="اگر شکر گزارید، نعمت را بر شما زیاده می‌کنم و اگر کفران کنید، عذابی سخت دارم">*</span>. </p> <p>و آن گاه اجمالی از نعمت‌ها را ذکر کرده، در اول فرموده: <span class="aya" rel="26_132" data-words="4-6">أمدکم بما تعلمون</span> -شما را مدد داد به آنچه خودتان می‌دانید ، آن گاه همان اجمال را تفصیل داده، بار دوم فرمود: <span class="aya" rel="26_133-134" data-words="1-8">أمدکم بأنعام و بنین، و جنات و عیون</span>. </p> <p>در جمله اولی نکته دیگری نیز هست و آن اینست که خود شما می‌دانید که این نعمت‌ها از امداد خدای تعالی و صنع اوست و احدی غیر او در ایجاد آنها و امدادش به شما شرکت نداشته، پس تنها او است که بر شما واجب است از نافرمانیش بپرهیزید و شکرش را به جای آورده، او را بپرستید، نه بتها و اصنام، پس در حقیقت کلامی است که برهان خود را نیز متضمن است. </p> <p><code class="aya" rel="26_135"/> <span class="aya" rel="26_135" data-words="1-6">إنی أخاف علیکم عذاب یوم عظیم</span> این جمله امر به تقوا را تعلیل می‌کند و معنایش این است که من که شما را به تقوا دعوت می‌کنم تا شکر او را به جای آورده باشید، بدین جهت است که من بر شما می‌ترسم عذاب روزی بزرگ را، که اگر کفران کنید و شکر به جا نیاورید، بدان عذاب مبتلا شوید. و ظاهرا مراد از <em>روز عظیم</em> همان روز قیامت است، هر چند که بعضی ممکن دانسته‌اند که   </p> <p>سوره ابراهیم، آیه 7.  <code class="page" rel="15,424"/> مراد از آن، روز استیصال و هلاکت باشد. </p> <h3> <span class="title" rel="26_123 26_124 26_125 26_126 26_127 26_128 26_129 26_130 26_131 26_132 26_133 26_134 26_135 26_136 26_137 26_138 26_139 26_140">انکار و تکذیب قوم هود (علیه السلام) و هلاک گردیدنشان</span> </h3> <p> <code class="aya" rel="26_136"/> <span class="aya" rel="26_136" data-words="1-10">قالوا سواء علینا أ وعظت أم لم تکن من الواعظین</span> در این جمله از قوم هود حکایت می‌فرماید که آن جناب را به کلی از دعوتش و تاثیر کلامش و از ایمان خود مایوس کردند. </p> <p>بعضی<span class="footnote" rel="1" title="روح المعانی، ج ۱۹، ص ۱۱۱">*</span> گفته‌اند: این تعبیر خالی از مبالغه نیست، چون مقتضای تردید-چه موعظه کنی و یا از واعظان نباشی-این بود که گفته شود: چه موعظه کنی و چه نکنی ولی آن طور فرمود تا مبالغه را برساند و بفهماند که ما به هیچ وجه ایمان نخواهیم آورد. </p> <p><code class="aya" rel="26_137"/> <span class="aya" rel="26_137" data-words="1-5">إن هذا إلا خلق الأولین</span> <span class="phrase">کلمه <em rel="fa_26_137_4-4" data-sentence="5:580">خلق</em> به ضمه خاء و لام و یا سکون لام، خوانده می‌شود، راغب گفته: <em>خلق و خلق</em> -به فتحه خاء و ضمه آن-در اصل یکی بوده، مانند شرب و شرب و صرم و صرم و لیکن خلق-به فتحه خاء-مختص به هیئت‌ها و اشکال و صور دیدنی است و خلق-به ضمه خاء- مختص به قوا و اخلاقیاتی است که با بصیرت درک می‌شود، نه با چشم، هم چنان که در قرآن کریم آمده: <span class="aya" rel="68_4" data-words="2-5">إنک لعلی خلق عظیم</span> و نیز بنا به قرائتی‌ <span class="aya" rel="26_137" data-words="1-5">إن هذا إلا خلق الأولین</span><span class="footnote" rel="2" title="مفردات راغب، ماده &lt;em&gt;خلق&lt;/em&gt; ">*</span>.</span> </p> <p>و <span class="phrase">اشاره به کلمه <em rel="fa_26_137_2-2" data-sentence="14:336">هذا</em> اشاره به معارفی است که هود آورده و مردم آن را وعظ نامیدند و معنایش این است که این دعوت به توحید و موعظه که تو بدان دست زده‌ای، جز همان عادت گذشتگان از اهل اساطیر و خرافات چیز دیگری نیست و این سخن مانند همان سخنی است که از دیگران حکایت کرده و فرموده است: <span class="aya" rel="6_25" data-words="32-36">إن هذا إلا أساطیر الأولین</span>.</span> </p> <p>ممکن هم هست که اشاره باشد به شرک و بت‌پرستی، که به تقلید از پدرانشان داشتند و می‌گفتند: <span class="aya" rel="26_74" data-words="3-6">وجدنا آباءنا کذلک یفعلون</span> -پدران خود را یافتیم که چنین می‌کردند . </p> <p>بعضی<span class="footnote" rel="3" title="مجمع البیان، ج ۷، ص ۱۹۸">*</span> از مفسرین احتمال داده‌اند که مراد این باشد که خواسته‌اند بگویند: این خلق که در ما است نیست مگر همان خلق اولین، زنده می‌شویم آن چنان که آنها می‌شدند و می‌میریم آن چنان که آنان مردند و بس، دیگر بعث و حساب و عذابی در کار نیست، و لیکن این احتمال از سیاق آیه دور است. </p> <p><code class="aya" rel="26_138"/> <span class="aya" rel="26_138" data-words="1-4">و ما نحن بمعذبین</span> در این جمله معاد را انکار کرده‌اند، البته این در صورتی است که مراد هود       <code class="page" rel="15,425"/> (ع) از <span class="aya" rel="26_135" data-words="4-6">عذاب یوم عظیم</span>، روز قیامت باشد. </p> <p><code class="aya" rel="26_139"/><code class="aya" rel="26_140"/> <span class="aya" rel="26_139" data-words="1-6">فکذبوه فأهلکناهم إن فی ذلک لآیة</span>... <span class="aya" rel="26_140" data-words="6-6">الرحیم</span> معنای این آیات روشن است. </p> <h3>بحث روایتی‌ <span class="title" rel="26_128">روایتی در باره دعوت هود (علیه السلام) و روایتی در ذیل جمله: <span class="aya" rel="26_128" data-words="1-6">أ تبنون بکل ریع آیة تعبثون</span> </span> </h3> <p> در کتاب کمال الدین و روضه کافی، با ذکر سند روایتی از ابو حمزه ثمالی از ابی جعفر محمدبن علی باقر (ع) آورده، که در ضمن آن فرموده: نوح (ع) خبر داده بود که خدای تعالی پیامبری مبعوث می‌فرماید به نام هود و او قوم خود را به سوی خدای عز و جل می‌خواند و مردم او را تکذیب می‌کنند، و خدای تعالی ایشان را به وسیله باد هلاک می‌کند، پس زنهار که هر یک از شما او را درک کرد از تکذیبش بپرهیزد و به وی ایمان آورد و حتما پیرویش کند، چون خدای تعالی او را از عذاب باد نجات می‌دهد. </p> <p>نوح (ع) به فرزندش <em>سام</em> سفارش کرد که با این وصیت در رأس هر سالی تجدید عهد کند، سام این کار را می‌کرد، و آن روز را در هر سال عید می‌گرفتند و آن روز را در انتظار روزی که هود مبعوث شود به سر می‌بردند. </p> <p>همین که خدای تبارک و تعالی هود را مبعوث فرمود، به علم و ایمان و میراث علمی گذشتگان و نیز به اسم اکبر و آثار علم نبوت، که نزدشان بود نگریستند و دیدند که هود پیغمبر است و پدر بزرگشان نوح (ع) به آمدن وی بشارتشان داده، پس به وی ایمان آورده و تصدیقش نموده پیرویش کردند و از عذاب باد نجات یافتند، اینجاست که خدای تعالی می‌فرماید: <span class="aya" rel="7_65" data-words="1-5">و إلی عاد أخاهم هودا</span> و نیز می‌فرماید: <span class="aya" rel="26_123-124" data-words="1-11">کذبت عاد المرسلین، إذ قال لهم أخوهم هود أ لا تتقون</span><span class="footnote" rel="1" title="کمال الدین، ج ۱، ص ۲۱۳، ح ۲ و روضه کافی، ج ۸، ص ۱۱۳-۱۱۵، ح ۹۲">*</span>. </p> <h3> <span class="title" rel="26_128 26_130 26_123 26_124 26_125 26_126 26_127 26_129 26_131 26_132 26_133 26_134 26_135 26_136 26_137 26_138 26_139 26_140">هر ساختمانی که بنا گردد در روز قیامت وبال صاحب بنا است مگر به مقداری که چاره‌ای از آن نیست</span> </h3> <p> و در مجمع البیان در ذیل جمله‌ <span class="aya" rel="26_128" data-words="5-6">آیة تعبثون</span> گفته است: یعنی چیزهایی که به آن احتیاج ندارید و نمی‌خواهید در آن منزل کنید، بلکه تنها عبث و لهو و لعب شما را به ساختن آن وادار کرده. و گویا ساختن بنایی را که از آن بی‌نیازند عبث خوانده-این را عطاء از تفسیر ابن عباس روایت کرده-مؤید آن خبری است که از انس بن مالک رسیده که گفت: روزی رسول خدا (ص) بیرون شد و در راه قبه‌ای دید، پرسید این چیست؟ اصحابش   <code class="page" rel="15,426"/> عرضه داشتند کاخی است از انصار، حضرت مقداری ایستاد تا صاحب قبه آمد و سلام کرد رسول خدا در حضور همه مردم از او روی گردانید، مرد (به خیال اینکه آن جناب متوجه نشده) چند بار سلام خود را تکرار کرد و حضرت روی گردانید، تا مرد به خوبی فهمید که آن جناب از وی خشمگین و روی‌گردان شده است، قضیه را به اصحاب آن جناب گفت، که به خدا سوگند نظر رسول خدا از من برگشته و نمی‌دانم چه خلافی از من سر زده و چه شده است؟ گفتند رسول خدا قبه تو را دید و از ما پرسید این مال کیست؟ ما گفتیم که مال فلانی است، پس مرد به قبه‌اش برگشته آن را با زمین یکسان کرد، روزی دیگر رسول خدا از آنجا عبور کرد و قبه‌ای ندید، پرسید قبه‌ای که در اینجا بود چه شد؟ گفتند صاحبش از اعراض تو نزد ما شکوه کرد، ما سبب اعراضت را به وی گفتیم، رفت و قبه را خراب کرد، حضرت فرمود: هر چیزی که ساخته شود روز قیامت و بال صاحبش می‌باشد، مگر آن مقداری که چاره‌ای از آن نیست<span class="footnote" rel="1" title="مجمع البیان، ج ۵، ص ۱۹۸">*</span>. </p> <p>و در تفسیر قمی در ذیل آیه‌ <span class="aya" rel="26_130" data-words="1-5">و إذا بطشتم بطشتم جبارین</span> آمده که یکدیگر را به خاطر غضب و بدون هیچ گناه می‌کشید<span class="footnote" rel="2" title="تفسیر قمی، ج ۲، ص ۱۲۳">*</span>. </p> 
