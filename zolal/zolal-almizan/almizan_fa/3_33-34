<h3 class="ayas">سوره آل‌عمران آیه‌های ۳۳ تا ۳۴</h3><code class="section" rel="3_33-34"/><h3>ترجمه آیات</h3> <p> <span class="trans" rel="3_33">خدای تعالی آدم و نوح و آل ابراهیم و آل عمران را بر همه مردم برگزید.  «۳۳» </span><span class="trans" rel="3_34">اینان نسلی هستند که اول و آخرشان یکی و از یک سنخ است و خدا شنوا و دانا است «۳۴» </span></p>   <h3>بیان آیات</h3> <p> از اینجا آیات راجع به قصص عیسی بن مریم (ع) و مطالب مربوط به آن قصص خالی از خرافاتی که به این قصص چسبانده‌اند آغاز می‌شود و در این آیات علیه اهل کتاب احتجاج شده و دو آیه مورد بحث رابط بین آیات قبل با آیات بعد است، چون آیات قبل هم متعرض حال اهل کتاب بود. </p> <p> <span class="aya" rel="3_33" data-words="1-6">إن الله اصطفی آدم و نوحا...</span> <span class="phrase">کلمه <em>اصطفاء</em> که مصدر فعل <em rel="fa_3_33_3-3" data-sentence="33:592">اصطفی</em> است، همان طور که بیانش در ذیل آیه: <span class="aya" rel="2_130" data-words="12-15">لقد اصطفیناه فی الدنیا</span><span class="footnote" rel="1" title="سوره بقره آیه ۱۳۰">*</span> گذشت به معنای گرفتن خالص هر چیز، و جدا کردن آن از   <code class="page" rel="3,258"/> چیزهایی است که آن را کدر می‌سازد، در نتیجه معنای این کلمه نزدیک به معنای کلمه  <em>اختیار</em> است، و اگر بخواهیم آن را با یکی از مقامات ولایت تطبیق کنیم، با معنای اسلام منطبق است، چون اسلام عبارت است از اینکه بنده باین مقام رسیده باشد که خود را تسلیم محض امر مولی بداند، و همواره آنچه را که موجب خشنودی او است انجام دهد.</span> </p> <p>و لیکن در آیه مورد بحث نمی‌توان کلمه اصطفا را به این معنا که گفتیم بگیریم، چون در آیه اصطفای تنها نیامده، بلکه‌ <span class="aya" rel="3_33" data-words="13-14">علی العالمین</span> هم با آن همراه است و اگر منظور از اصطفای در آیه همان اصطفای لغوی بود، جا داشت بفرماید: ان اللَّه اصطفی آدم و نوحا و آل ابراهیم و آل عمران من العالمین ولی اگر اینطور می‌فرمود اسلام مختص به نامبردگان در آیه می‌شد، آن وقت‌ معنای کلام اختلال می‌یافت، و لذا فرمود <span class="aya" rel="3_33" data-words="3-3">اصطفی</span>... <span class="aya" rel="3_33" data-words="13-14">علی العالمین</span> و این نوعی اختیار و برگزیدن آنان در یک یا چند امر است که دیگران با آنان در این امور شرکت ندارند. </p> <p>دلیل ما بر آنچه گفتیم اینکه اصطفا همه جا یک معنا نمی‌دهد، آیه شریفه‌ <span class="aya" rel="3_42" data-words="5-16">یا مریم إن الله اصطفاک و طهرک و اصطفاک علی نساء العالمین</span><span class="footnote" rel="1" title="سوره آل عمران آیه ۴۲">*</span> است، که دو بار کلمه نامبرده در آن آمده، و اگر معنای این کلمه همه جا یکی بود، باید می‌فرمود: ان اللَّه طهرک و اصطفاک علی نساء العالمین . </p> <h3> <span class="title" rel="3_33 3_34">معنای اصطفاء (برگزیدن) آدم و نوح و آل ابراهیم و آل عمران، بر عالمیان</span> </h3> <p> حال ببینیم معنای اصطفا در نامبردگان در آیه شریفه چیست؟. </p> <p>اما اصطفای آدم به این معنا است که او را اولین مخلوق و پدیده از بنی نوع بشر قرار داده، در زمین جایش داد و در این باره فرمود: <span class="aya" rel="2_30" data-words="1-10">و إذ قال ربک للملائکة إنی جاعل فی الأرض خلیفة</span><span class="footnote" rel="2" title="سوره بقره آیه ۳۰">*</span>. </p> <p>و نیز آن جناب اولین کسی است که باب توبه برایش باز شد، و در باره توبه او فرمود: <span class="aya" rel="20_122" data-words="1-7">ثم اجتباه ربه فتاب علیه و هدی</span><span class="footnote" rel="3" title="سوره بقره آیه ۱۲۹">*</span> و اولین کسی است که برایش دین تشریع شد، و در آن باره فرمود: <span class="aya" rel="20_123" data-words="8-19">فإما یأتینکم منی هدی، فمن اتبع هدای فلا یضل و لا یشقی</span><span class="footnote" rel="4" title="سوره طه آیه ۱۲۲-۱۲۳">*</span> و این خصوصیات که ذکر شد از مختصات حضرت آدم (ع) است، و فضائل بسیار بزرگی است که کسی چنین فضائلی ندارد. </p> <p>       <code class="page" rel="3,259"/> و اما نوح، اولین پیامبر از پنج پیغمبر اولوا العزم است که کتاب و شریعت بر آنان نازل گردید، که بیانش در تفسیر آیه: <span class="aya" rel="2_213" data-words="1-7">کان الناس أمة واحدة فبعث الله النبیین</span><span class="footnote" rel="1" title="سوره بقره آیه ۲۱۳">*</span> گذشت، و در حقیقت نوح پدر دوم نوع بشر است،  (چون در داستان طوفان کسی به جز او و خاندانش در روی زمین زنده نماند، و خدای تعالی همین معنا را در آیه‌ای که به وی سلام داده بیان نموده و فرموده: <span class="aya" rel="37_77-79" data-words="1-15">و جعلنا ذریته هم الباقین، و ترکنا علیه فی الآخرین، سلام علی نوح فی العالمین</span><span class="footnote" rel="2" title="ما ذریه او را تنها کسانی قرار دادیم که در زمین بمانند، و یاد او را در آیندگان حفظ کردیم، سلام بر نوح باد در هر دوره  (سوره صافات آیه ۷۹)">*</span>. </p> <h3> <span class="title" rel="3_33 3_34">معنای کلمه <em>آل</em> و بیان مراد از آل ابراهیم و آل عمران </span> </h3> <p> در آیه شریفه، آل ابراهیم و آل عمران را هم از اصطفا شدگان شمرده، و کلمه <em>آل</em> به معنای خاص هر چیز است. </p> <p>راغب در مفردات خود گفته: بعضی گفته‌اند که کلمه <em>آل</em> قلب شده کلمه <em>اهل</em>  است، برای اینکه همین <em>آل</em> وقتی کوچک می‌شود و می‌خواهند بگویند فلانی خاندانی کوچک دارد، می‌گویند او دارای اهیل است، چیزی که هست کلمه <em>آل</em> این فرق را با کلمه <em>اهل</em> دارد که کلمه <em>آل</em> همواره به کلمه معرفه، آنهم معرفه‌ای که صاحب شعور باشد اضافه می‌شود، و هرگز بر کلمه نکره و بر زمانها و مکانها اضافه نمی‌شود، گفته می‌شود آل فلانی، ولی هیچوقت نمی‌گویند <em>آل رجل</em>  آل مردی، و نیز نمی‌گویند: <em>آل قرن دهم</em> ، و یا <em>آل همدان</em> و همچنین نمی‌گویند <em>آل خیاط</em> بلکه همیشه به چیزی که شریف‌ترین و برترین فرد در صنف خویش باشد اضافه می‌شود، مانند <em>آل اللَّه</em> و <em>آل السلطان</em> به خلاف کلمه <em>اهل</em> که به همه کلمات نامبرده اضافه می‌شود، مختص به یک مورد و دو مورد نیست، مثلا می‌گویند <em>اهل اللَّه</em> ، <em>اهل الخیاط</em>  <em>اهل قرن دهم</em> ، <em>اهل همدان</em> . </p> <p>بعضی دیگر گفته‌اند: کلمه <em>آل</em> در اصل اسم شخص است، و وقتی بخواهند کوچکش کنند می‌شود أویلا، و در مورد چیزهایی که اختصاص ذاتی به انسان داشته باشد استعمال می‌شود یا از راه خویشاوندی نزدیک، و یا از راه موالات و دوستی صمیمی. </p> <p>پس مراد از آل ابراهیم و آل عمران، نزدیکان خاص از خاندان آن دو جناب است، و نیز از کسانی که به آن خانواده ملحق می‌شوند، که بیانش گذشت. </p> <p>پس آل ابراهیم بطوری که از ظاهر کلمه بر می‌آید، عبارتند از پاکان از ذریه آن جناب،     <code class="page" rel="3,260"/> از قبیل: اسحاق و اسرائیل‌ و انبیایی که از ذریه آن جناب در بنی اسرائیل مبعوث شدند، و نیز اسماعیل و طاهرین از ذریه آن جناب که سرور همه آنان محمد (ص)، و اولیای از ذریه آن جناب است الا اینکه در آیه شریفه تنها نام آل عمران و آل ابراهیم ذکر شده، معلوم می‌شود به آن وسعت استعمال نشده، چون عمران که در این آیه نامش برده شده یا پدر مریم است و یا پدر موسی (ع) و بهر تقدیر یکی از ذریه ابراهیم است، و آل ابراهیم هم ذریه او است، پس با آوردن آل عمران دو باره آل ابراهیم را ذکر کردند دلیل بر این است که منظور از آل ابراهیم، بعضی از ایشان است نه همه آنان. </p> <p>خدای تعالی هم در ضمن آیاتی که در این باره دارد فرموده: <span class="aya" rel="4_54" data-words="1-20">أم یحسدون الناس علی ما آتاهم الله من فضله، فقد آتینا آل إبراهیم الکتاب و الحکمة و آتیناهم ملکا عظیما</span><span class="footnote" rel="1" title="بلکه انگیزه آنان حسدی است که نسبت به آنچه خدا از فضل خود به بعضی از بندگانش داده، می‌ورزند و ما به آل ابراهیم نیز کتاب و حکمت و ملکی عظیم دادیم سوره نساء آیه ۵۴">*</span>. </p> <p>و <span class="phrase">ما اگر به سیاق این آیه که از سوره نساء، نقل کردیم رجوع نموده، آیات قبل و بعدش را در نظر بگیریم، روشن می‌شود که آیه در مقام انکار و اعتراض بر بنی اسرائیل است و به همین جهت روشن می‌شود که مراد از آل ابراهیم، بنی اسرائیل یعنی دودمان اسحاق و یعقوب نیست، چون بنی اسرائیل هم دودمان یعقوبند، در نتیجه از آل ابراهیم تنها معصومین از دودمان اسماعیل باقی می‌ماند که منظور از کلمه <em rel="fa_3_33_8-9" data-sentence="369:43">آل ابراهیم</em> اند، که پیامبر اسلام و دودمانش از ایشانند.</span> </p> <p>علاوه بر اینکه ما به زودی ان شاء اللَّه بیان خواهیم کرد که مراد از کلمه <em>ناس</em> در آیه سوره نساء، شخص رسول اللَّه (ص) است که آیه شریفه او را از نظر آل ابراهیم هم شامل است. </p> <p>از این هم که بگذریم ذیل آیات مورد بحث که می‌فرماید: <span class="aya" rel="3_68" data-words="1-12">إن أولی الناس بإبراهیم للذین اتبعوه، و هذا النبی و الذین آمنوا...</span><span class="footnote" rel="2" title="آل عمران آیه ۶۸">*</span> و نیز آیه شریفه: <span class="aya" rel="2_127-128" data-words="1-30">و إذ یرفع إبراهیم القواعد من البیت و إسماعیل، ربنا تقبل منا إنک أنت السمیع العلیم، ربنا و اجعلنا مسلمین لک، و من ذریتنا أمة مسلمة لک، و أرنا مناسکنا</span> -تا آنجا که عرضه می‌دارند: <span class="aya" rel="2_129" data-words="1-16">ربنا و ابعث فیهم رسولا منهم، یتلوا علیهم آیاتک، و یعلمهم الکتاب و الحکمة و یزکیهم</span><span class="footnote" rel="3" title="سوره اسری آیه ۵۵">*</span> اشعار بدین معنا       <code class="page" rel="3,261"/> دارد. </p> <p><span class="phrase">پس معلوم شد که مراد از کلمه <em rel="fa_3_33_8-9" data-sentence="28:224">آل ابراهیم</em> طاهرین و معصومین از ذریه آن جناب است، البته خصوص ذریه‌ای که از ناحیه اسماعیل (ع) پدید آمده‌اند، و چون آیه شریفه مورد بحث در مقام حصر نیست، منافاتی با اصطفای خود ابراهیم و موسی و سایر انبیا که طاهرین از ذریه ابراهیمند ندارد.</span> </p> <p>در آیه می‌فرماید آدم و نوح و آل ابراهیم و آل عمران را اصطفا کرده، و نفرموده که دیگران را اصطفا نکرده، پس ممکن است بحکم آیات بسیاری از قرآن، خود ابراهیم و سایر انبیا هم که از مسیر اسحاق پدید آمده‌اند و قرآن در آیاتی بسیار که حاجت به نقل آنها نیست ناطق به منقبت و علوشان و مقام ایشان است اصطفا شده باشند، چون اثبات شی‌ء نفی ما عدا نمی‌کند. </p> <p>و نیز منافات ندارد که در مثل آیه زیر بنی اسرائیل را ستوده و فرموده باشد: <span class="aya" rel="45_16" data-words="1-18">و لقد آتینا بنیإسرائیل الکتاب و الحکم و النبوة، و رزقناهم من الطیبات، و فضلناهم علی العالمین</span><span class="footnote" rel="1" title="همانا ما بنی اسرائیل را کتاب و حکم و نبوت داده، از چیزهای پاکیزه روزیشان کردیم، و بر عالمیان برتریشان دادیم سوره جاثیه آیه ۱۶">*</span> که همه این مطالب روشن است. </p> <p>هم چنان که برتری دادن بنی اسرائیل بر عالمیان منافات ندارد با برتری دادن طایفه‌ای دیگر بر عالمیان و یا برتری دادن دیگران بر بنی اسرائیل، برای اینکه برتری دادن قوم یا اقوامی مختلف بر اقوامی دیگر تنها مستلزم آنست که در یک فضیلت دنیوی یا اخروی مقدم بر سایر مردم باشند، و اگر برتری یافتن آنان بر مردم، منافات داشته باشد با برتری یافتن دیگران، و نیز اگر برتری یافتن آدم و نوح و آل ابراهیم و آل عمران بر عالمیان منافات داشته باشد، با برتری یافتن دیگران، باید برتری یافتن خود نامبردگان نیز نسبت بیکدیگر منافات داشته باشد، و این خود روشن است. </p> <p>و نیز برتری یافتن نامبردگان منافات ندارد که در بین خودشان هم تفاوت رتبه و برتری یکی بر دیگری بوده باشد، هم چنان که در آیه: <span class="aya" rel="6_86" data-words="9-13">و کلا فضلنا علی العالمین</span><span class="footnote" rel="2" title="سوره انعام آیه ۸۶">*</span>، انبیا را بر همه عالمیان برتری داده، و در آیه: <span class="aya" rel="17_55" data-words="9-15">و لقد فضلنا بعض النبیین علی بعض</span><span class="footnote" rel="3" title="تفسیر عیاشی ج ۱ ص ۱۶۸ ح ۲۹">*</span> بعضی از انبیا را بر بعضی دیگر برتری داده است. </p> <p>       <code class="page" rel="3,262"/> و اما آل عمران ظاهرا مراد از آن دودمان عمران پدر مریم باشد، و کلمه <em>مریم ابنة عمران</em> در قرآن کریم مکرر آمده، و اما عمران پدر موسی حتی در یک مورد هم ذکر نشده و اگر شده بطوری ذکر نشده که متعین در پدر موسی باشد، و این خود مؤید همین احتمال است که مراد از وی عمران پدر مریم (ع) باشد، و بنا بر این مراد از آل عمران عبارت می‌شود از مریم و عیسی (ع) یا آن دو با همسر عمران. </p> <p>و اما اینکه نصارا قبول ندارند که پدر مریم نامش عمران بوده، قبول نداشته باشند، چون قرآن تابع هواهای ایشان نیست. </p> <p><code class="aya" rel="3_34"/> <span class="aya" rel="3_34" data-words="1-4">ذریة بعضها من بعض</span> کلمه (ذریه) بطوری که گفته‌اند در اصل به معنای فرزندان صغیر بوده، و سپس در مطلق اولاد چه صغیر و چه کبیر استعمال شده، و همین معنا در آیه منظور است، و این کلمه در آیه شریفه، منصوب است، چون عطف بیان می‌باشد. </p> <p>و اینکه فرموده: <span class="aya" rel="3_34" data-words="2-4">بعضها من بعض</span> دلالت دارد بر اینکه هر بعضی از ایشان را فرض کنیم، از بعضی دیگر پیدا شده، و به بعضی دیگر منتهی می‌شود، و لازمه این سخن آن است که مجموع آنان متشابه الاجزا باشند، و در صفات و حالات از یکدیگر جدا نباشند و چون گفتگو از اصطفای ایشان بود پس می‌فهمیم که آنان ذریه‌ای هستند که در صفات فضیلت جدای از هم نیستند، همه در آن صفاتی که باعث اصطفای بر عالمیان می‌شود مشترکند، چون در کارهای خدا گزاف و بیهودگی وجود ندارد، یکی از کارهای او اصطفائی است که منشا تمامی خیرات در عالم است. </p> <p> <span class="aya" rel="3_34" data-words="5-8">و الله سمیع علیم</span> یعنی خدا شنوای سخنان ایشان است، سخنانی که از معنویات و باطن ضمیرشان خبر می‌دهد، و دانای به نیات ایشان است، بنا بر این جمله مورد بحث به منزله تعلیل اصطفای ایشان است، و علت اصطفای آنان را بیان می‌کند، هم چنان که جمله‌ <span class="aya" rel="3_34" data-words="1-4">ذریة بعضها من بعض</span> به منزله تعلیل است، برای اینکه بیان کند چرا موهبت اصطفا شامل حال این جماعت شد. </p> <p>در نتیجه از آیه شریفه این معنا بدست می‌آید: که خدا آدم و نوح و آل ابراهیم و آل عمران را بر عالمیان برگزید، و این گزینش بدین سبب شامل حال همه آنان شد که همه آنان ذریه‌ای هستند که افراد آن شبیه بیکدیگرند، و در تسلیم بودن دلها و ثبات قدمشان در قول به حق، مثل هم و از جنس همند، و اگر خدای عز و جل با موهبت اصطفا به ایشان انعام کرد، برای این بود که او هم اقوال آنان را می‌شنید و هم دانای به ضمائر ایشان بود. <code class="page" rel="3,263"/> </p><h3>بحث روایتی</h3> <p> در کتاب عیون<span class="footnote" rel="1" title="عیون اخبار الرضا ج ۱ ص ۲۳۰ ح ۱ باب ۲۳">*</span> در حدیثی که گفتگوی حضرت رضا (ع) با مامون را حکایت کرده، آمده که مامون عرضه داشت: آیا خدای تعالی عترت را بر سایر مردم برتری داده است؟. </p> <p>حضرت فرمود: خدای تعالی برتری عترت بر سایر مردم را در آیات محکم کتابش علنی کرده، مامون پرسید آن آیات در کجای قرآن است؟ حضرت رضا (ع) فرمود: در آیه: <span class="aya" rel="3_33-34" data-words="1-18">إن الله اصطفی آدم و نوحا و آل إبراهیم و آل عمران علی العالمین، ذریة بعضها من بعض</span> (تا آخر حدیث) . </p> <p>و در تفسیر عیاشی<span class="footnote" rel="2" title="تفسیر عیاشی ج ۱ ص ۱۶۹ ح ۳۲">*</span> از احمد بن محمد از حضرت رضا از حضرت ابی جعفر (ع) روایت شده که فرمود: هر کس گمان کند که خدا از کار خلق فارغ شده و دیگر کاری به کار خلق ندارد، به خدا دروغ بسته است برای اینکه مشیت خدا هم چنان در خلقش نافذ است، هر چه را بخواهد اراده کرده، و هر چه را بخواهد می‌کند، برای اینکه قرآن کریم فرموده: <span class="aya" rel="3_34" data-words="1-8">ذریة بعضها من بعض و الله سمیع علیم</span> ذریه از اول تا به آخرش یک سلسله بهم پیوسته است، اگر (مثلا) شنیدید که خدای تعالی به عمران وعده فرزندی پسر داد، ولی همسرش مریم را زائید، نباید خبر و وعده خدا را تکذیب کنید، چون این وعده با تولد عیسی (ع) انجاز شد (روایاتی نظیر این روایت در فصل بعدی می‌آید پس نباید اینگونه وعده‌های پس و پیش شده را دلیل بر فراغت خدا گرفت). </p> <p>مؤلف: در این روایت هم دلالتی هست بر بیانی که ما در سابق در معنای جمله <span class="aya" rel="3_34" data-words="1-4">ذریة بعضها من بعض...</span> داشتیم. </p> <p>و نیز در همان کتاب<span class="footnote" rel="3" title="سوره طه آیه ۱۲۲-۱۲۳">*</span> از امام باقر (ع) روایت آورده که آن جناب آیه نامبرده را تلاوت کرد و سپس فرمود: ما از آن ذریه هستیم، و ماییم بقیه آن عترت. </p> <p>       <code class="page" rel="3,264"/> مؤلف: اینکه فرمود ما بقیه آن عترتیم منظورش از عترت معنای اصلی و لغوی آن است، چون این کلمه در اصل به معنای ریشه و پایه هر چیز است، پایه‌ای که به آن تکیه دارد، و بهمین معنا در مورد فرزندان و اقارب خیلی نزدیک به انسان که در گذشته‌اند نیز استعمال می‌شود. </p> <p>و به عبارت دیگر عترت، عبارت است از آن عمودی که در همه خویشاوندان محفوظ است و آن اشتراک در خونی که چون نخ تسبیح در همه افراد یک دودمان دویده و از اینجا روشن می‌شود که امام (ع) از جمله: <span class="aya" rel="3_34" data-words="1-4">ذریة بعضها من بعض</span> استفاده کرده که عمود و اصل و رشته‌ای در میان سلسله انبیا و اولیا محفوظ است، و رشته‌ای که از آدم تا نوح تا ابراهیم و آل عمران دویده است. </p> <p>و از اینجا این نکته روشن می‌گردد که چرا آدم و نوح را با آل ابراهیم و آل عمران ذکر کرده، خواسته است اشاره کند به اینکه سلسله نامبرده در مساله اصطفا همه جا متصل بوده، و در هیچ نقطه‌ای قطع نشده است. <code class="page" rel="3,265"/> </p>
