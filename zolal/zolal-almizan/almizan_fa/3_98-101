<h3 class="ayas">سوره آل‌عمران آیه‌های ۹۸ تا ۱۰۱</h3><code class="section" rel="3_98-101"/><h3>ترجمه آیات</h3> <p> <span class="trans" rel="3_98">بگو، ای اهل کتاب، چرا به آیات خدا کفر می‌ورزید، با اینکه خدای تعالی بر آنچه می‌کنید ناظر و شاهد است.  «۹۸» </span><span class="trans" rel="3_99">بگو، ای اهل کتاب چرا کسی را که ایمان آورده، از راه خدا جلوگیری می‌کنید و آن راه را کج و معوج می‌خواهید، با اینکه خود شما شاهد بر حقانیت آنید، و خدا به هیچ وجه از آنچه می‌کنید غافل نیست.  «۹۹» </span><span class="trans" rel="3_100">ای کسانی که ایمان آورده‌اید، شما اگر طایفه‌ای از اهل کتاب را (که راه خدا را کج و معوج می‌خواهند اطاعت کنید، شما را بعد از آنکه ایمان آوردید، از دینتان بر می‌گردانند (و مثل خودشان) کافر می‌سازند.  «۱۰۰» </span><span class="trans" rel="3_101">و چگونه کفر می‌ورزید با اینکه آیات خدا بر شما تلاوت می‌شود و فرستاده او در بین شما است. و هر کس خود را بخدا بسپارد، به سوی صراط مستقیم هدایت می‌شود «۱۰۱» </span></p>     <h3>بیان آیات</h3> <h3> <span class="title" rel="3_98 3_99 3_100 3_101">بیان ارتباط این آیات با آیات سابق مربوط به یهود</span> </h3> <p> این آیات بطوری که ملاحظه می‌کنید با اتصالی که در سیاق دارد، دلالت دارد بر اینکه اهل کتاب (البته طایفه‌ای از ایشان، یعنی یهود و یا طایفه‌ای از یهود) کفر به آیات خدا داشته‌اند و مؤمنین را از راه خدا باز می‌داشته‌اند، به این طریق که راه خدا را در نظر مؤمنین کج و معوج جلوه داده و راه ضلالت و انحراف را در نظر آنان، راه مستقیم خدا جلوه‌گر می‌ساختند. </p> <p>برای مؤمنین القای شبهه‌ها می‌کردند، تا به این وسیله حق را که راه آنان است، باطل و باطل خود را حق جلوه دهند. </p> <p>آیات قبلی هم دلالت داشت بر انحراف دیگر آنان. و آن این بود که حلیت همه طعامها قبل از آمدن تورات را منکر بودند، و مساله نسخ شدن حکم قبله و برگشتن آن از بیت المقدس به کعبه را انکار می‌کردند. </p> <p>پس این آیات، متمم آیات سابق است که متعرض مساله حلیت طعام، قبل از نزول تورات بود و اینکه کعبه اولین بیت عبادت به شمار می‌آمد. </p> <p>پس این آیات به دنبال همان بیانات می‌خواهد یهود و یا طایفه‌ای از ایشان را توبیخ کند که چرا القای شبهه می‌کنند؟ و چرا مؤمنین را در دینشان دچار سرگیجه می‌سازند؟ و نیز می‌خواهد مؤمنین را تحذیر کند، از اینکه یهودیان را در دعوتشان اطاعت کنند و بفهماند که اگر اطاعت کنند کارشان به کفر به دین حق می‌انجامد و نیز می‌خواهد ترغیب و تشویقشان کند به اینکه متمسک بخدا گردند، تا به سوی صراط ایمان راه یافته هدایتشان دوام بپذیرد. </p> <p>لیکن بطوری که صاحب المنار، در جلد چهارم، در تفسیر سوره آل عمران در ذیل همین آیه نقل کرده، سیوطی، در کتاب لباب النقول، از زید بن اسلم روایت کرده که گفته:  <em>شاش بن قیس</em>  (که مردی یهودی بوده) به چند نفر از قبیله اوس و خزرج برخورد کرد دید، این دو قبیله که سالها با هم جنگ داشتند، با یکدیگر صحبت می‌کنند، گل می‌گویند و گل می‌شنوند، بسیار ناراحت شد و به جوانی که همراهش بود گفت برو میان این دو طایفه را تیره کن، پهلوی این دو طایفه بنشین و کشته‌گانی را که در جنگ بعاث به دست آن طایفه دیگر از دست دادند، بیادشان بیاور. از آنجا برخیز نزد آن طایفه دیگر برو و کشته‌گان آنان را نیز که در آن جنگ از دست دادند، بیادشان بیاور. آن جوان چنین کرد و دوباره آن دو طایفه را واداشت تا با یکدیگر بگو مگو کنند. این به آن افتخار کند و آن به این فخر بفروشد تا آنکه در آخر یکی از<code class="page" rel="3,564"/> این دو طایفه و یکی دیگر از آن طایفه بجان هم افتادند، از اوس مردی بنام اوس بن قرظی و از خزرج مردی بنام جبار بن صخر، رو در روی هم به یکدیگر بد و بیراه گفتند. و در نتیجه همه اوسیان و همه خزرجیان پر از خشم شده، برخاستند که به جان هم بیفتند. در این میان خبر به رسول خدا ص رسید، خودش برخاست و به میان ایشان آمده موعظتشان کرد و بینشان صلح برقرار ساخت، هر دو طایفه شنیدند و اطاعت کردند و خدای تعالی در باره آن دو نفر یعنی اوس و جبار این آیه را نازل کرد:<span class="footnote" rel="1" title="تفسیر المنار ج ۴ ص ۱۵-۱۶">*</span> <span class="aya" rel="3_100" data-words="1-11">یا أیها الذین آمنوا إن تطیعوا فریقا من الذین أوتوا الکتاب...</span> و در باره شاش بن قیس، این آیه را فرستاد: <span class="aya" rel="3_99" data-words="2-9">یا أهل الکتاب لم تصدون عن سبیل الله...</span><span class="footnote" rel="2" title="تفسیر المنار ج ۴ ص ۱۵ ط بیروت">*</span> و این روایت خلاصه روایتی است که الدر المنثور آن را از زید بن اسلم بطور مفصل نقل کرده و قریب به آن، از ابن عباس و غیره نقل شده است. </p> <p>و به هر حال آیات مورد بحث با بیانی که ما کردیم بیشتر انطباق دارد، تا با آنچه در این روایت آمده، و این برای خواننده روشن است علاوه بر اینکه آیات مورد بحث، سخن از کفر و ایمان و شهادت یهود و تلاوت آیات خدا بر مؤمنین و امثال این مطالب دارد، که همه آنها با بیان ما مناسب‌تر است و مؤید گفتار ما که گفتیم: این آیات متمم آیات قبل است ، آیه شریفه زیر است که می‌فرماید: <span class="aya" rel="2_109" data-words="1-15">ود کثیر من أهل الکتاب لو یردونکم من بعد إیمانکم کفارا حسدا من عند أنفسهم...</span><span class="footnote" rel="3" title="بسیاری از اهل کتاب، دوست می‌دارند، بتوانند شما را که ایمان آورده‌اید، از دینتان برگردانند و مثل خودشان کافر سازند بس که نسبت به شما حسد دارند سوره بقره، آیه ۱۰۹&quot;">*</span> <span class="aya" rel="3_98" data-words="1-8">قل یا أهل الکتاب لم تکفرون بآیات الله...</span> مراد از آیات به قرینه وحدت سیاق، همان حلیت طعام قبل از نزول تورات و برگشتن قبله در اسلام به سوی کعبه است. </p> <p><code class="aya" rel="3_99"/> <span class="aya" rel="3_99" data-words="1-9">قل یا أهل الکتاب لم تصدون عن سبیل الله...</span> کلمه <em>صد</em> به معنای برگرداندن است. و <span class="phrase">جمله <em rel="fa_3_99_11-11" data-sentence="5:98">تبغونها</em> به معنای <em>تطلبون السبیل</em> و کلمه <em rel="fa_3_99_12-12" data-sentence="102:46">عوج</em> به معنای متمایل و نیز به معنای تحریف شده است.</span> می‌خواهد بفرماید: چرا راه خدا را معوج و غیر مستقیم می‌خواهید و در جستجوی این کارید. </p> <p>       <code class="page" rel="3,565"/> <span class="aya" rel="3_99" data-words="14-16">و أنتم شهداء...</span> یعنی، شما می‌دانید که قبل از نزول تورات طعام‌ها همه حلال بود، و نیز می‌دانید که یکی از خصائص نبوت پیامبر آخر الزمان برگشتن قبله او از بیت المقدس بطرف کعبه است، همه اینها را در کتاب آسمانی خود یافته‌اید. </p> <p>در این جمله شهادت یهود را محاذی شهادت خدا در آیه قبل قرار داده که می‌فرمود: خدای تعالی شاهد بر عمل یهود و کفر ایشان است و در این محاذی قرار دادن دو شهادت، لطفی است که بر خواننده پوشیده نیست. چون از یک سو فرموده یهودیان خود شاهد بر حقیقت همان چیزی هستند که انکارش می‌کنند. و از سوی دیگر می‌فرماید: خدای تعالی هم شاهد است بر انکار و کفر ایشان. </p> <p>و چون در این آیه، شهادت را به یهود نسبت داد، آخر آیه قبلی را در این آیه تکرار نکرد و نفرمود: و انتم شهداء و اللَّه شهید علی ما تعملون ، بلکه به جای آن فرمود: <span class="aya" rel="3_99" data-words="17-22">و ما الله بغافل عما تعملون</span> تا مفاد کلام چنین شود: شهادت سندی مستقل در حقانیت اسلام، و بطلان عقائد ایشان است. بطوری که دیگر، گویی احتیاج ندارد که با شهادت خدا، سندیتش تکمیل گردد. </p> <p><code class="aya" rel="3_100"/><code class="aya" rel="3_101"/> <span class="aya" rel="3_100" data-words="1-4">یا أیها الذین آمنوا</span>... <span class="phrase"><span class="aya" rel="3_101" data-words="10-12">و فیکم رسوله...</span> مراد از <em rel="fa_3_100_6-6" data-sentence="80:388">فریق</em> همانطور که در سابق گفتیم یا همه یهودیان است و یا طایفه‌ای از ایشان و در جمله‌ <span class="aya" rel="3_101" data-words="4-12">و أنتم تتلی علیکم آیات الله و فیکم رسوله...</span> در این مقام است که بفهماند چگونه به تحریک یهودیان کافر می‌شوید با اینکه رسول در بین شما است و تمسک به حق را برای شما ممکن می‌سازد، چون اگر شما در هنگامی که آن جناب آیات را بر شما تلاوت می‌کند، خوب گوش فرا دهید.</span> و در آن تدبر کنید و اگر تدبرتان کم بود و یا نتوانستید ابتدا به رسول مراجعه کنید، و خلاصه اگر به خاطر این جهت پاره‌ای از حقایق برای شما مجهول باقی ماند، به رسول که همیشه در بین شما است و از شما دور نیست و هیچگاه بین شما و او حائل و دربانی نبوده مراجعه کنید تا حق را برایتان روشن کند. </p> <p>و این عمل یعنی رجوع به پیغمبر و ابطال شبهه‌هایی که یهود القا کرده و تمسک به آیات خدا و دست به دامن رسول شدن، خود اعتصام به خدا و رسول است. و اعتصام به خدا و رسول هم در حقیقت اعتصام بخدا است. و کسی که به خدا اعتصام کند و به دامن او چنگ بزند، به سوی صراط مستقیم هدایت شده است. </p> <p>پس مراد از <em>کفر</em> در جمله‌ <span class="aya" rel="3_101" data-words="1-3">و کیف تکفرون</span> کفر بعد از ایمان است. و جمله‌ <span class="aya" rel="3_101" data-words="4-7">و أنتم تتلی علیکم...</span> کنایه است از امکان اعتصام به آیات خدا و به رسول در اجتناب از کفر. </p> <p>و جمله‌ <span class="aya" rel="3_101" data-words="13-16">و من یعتصم بالله</span> به منزله کبرای کلی است برای این مطلب و همه مطالب نظیر آن. </p> <p>و مراد از هدایت به سوی صراط مستقیم ، راه یافتن به ایمانی ثابت است. چون چنین ایمانی صراطی است که نه اختلاف می‌پذیرد و نه تخلف، صراطی است که سالکان خود را در وسط خود جمع می‌کند و نمی‌گذارد از راه منحرف شده و گمراه کردند. </p> <p>و <span class="phrase">در اینکه با تعبیر ماضی محقق <em rel="fa_3_101_17-18" data-sentence="28:105">فقد هدی</em> مطلب را محقق نمود و فاعل را حذف کرد، دلالتی است بر اینکه این فعل خود بخود محقق، و این هدایت حاصل می‌شود.</span> چه فاعلش متوجه باشد، و چه نباشد، به عبارت واضح‌تر: می‌فهماند که هر کس به خدا تمسک و اعتصام جوید، هدایتش قطعی است، چه خودش متوجه باشد و چه نباشد. </p> <p>و از آیه شریفه این معنا روشن می‌شود که کتاب و سنت در دلالت و روشنگری هر حقی که ممکن است اشخاص در باره آن گمراه کردند، کافی است. چون می‌فرماید: تمسک به خدا که همان تمسک به کتاب خدا است، و اعتصام به رسول خدا ص که همان تمسک به سنت آن جناب است، نمی‌گذارد در هیچ موردی حق و باطل بر کسی مشتبه گردد. <code class="page" rel="3,567"/> </p>
