<h3 class="ayas">سوره الزخرف آیه‌های ۵۷ تا ۶۵</h3><code class="section" rel="43_57-65"/><h3>ترجمه آیات</h3> <p> <span class="trans" rel="43_57">و چون عیسی بن مریم مثل زده می‌شود ناگهان قوم تو سر و صدا راه می‌اندازند.  «۵۷» </span><span class="trans" rel="43_58">و می‌گویند: آیا خدایان ما بهتر است یا عیسی، این مثل را نزدند مگر به این منظور که با تو جدال کنند، بلکه اینان مردمی مصر در خصومتند.  «۵۸» </span><span class="trans" rel="43_59"> (و گر نه عیسی که خدا نبود) او نبود مگر بنده‌ای که ما بر او انعام کرده، و او را مثلی برای بنی اسرائیل قرار دادیم.  «۵۹» </span><span class="trans" rel="43_60">و اگر بخواهیم می‌توانیم شما را نابود کنیم و بدل از شما ملائکه را در زمین قرار دهیم که نسل به نسل جای یکدیگر را بگیرند. <code class="page" rel="18,170"/> «۶۰» </span><span class="trans" rel="43_61"> و به درستی که سرگذشت عیسی نسبت به قیامت علم آور است، پس زنهار که در امر قیامت شک نکنی، و مرا پیروی کن که این است صراط مستقیم.  «۶۱» </span><span class="trans" rel="43_62">و زنهار که شیطان شما را از این صراط جلوگیری نشود، که او برای شما دشمن آشکار است.  «۶۲» </span><span class="trans" rel="43_63">و چون عیسی آن معجزات معروف را آورد، گفت: من برای شما حکمت آورده‌ام، و آمده‌ام تا پاره‌ای از آنچه را که در آن اختلاف دارید بیان کنم، پس از خدا پروا کنید و مرا اطاعت نمایید.  «۶۳» </span><span class="trans" rel="43_64">به درستی اللَّه به تنهایی رب من و رب شما است، پس تنها او را بپرستید، که این است صراط مستقیم.  «۶۴» </span><span class="trans" rel="43_65">پس احزاب و طوائف در بین خود اختلاف کردند، پس وای بر کسانی که ستم کردند از عذاب روزی دردناک.  «۶۵» </span></p>             <h3>بیان آیات</h3> <p> بعد از آنکه در آیات قبل از اشاره به داستان موسی (ع) فارغ شد، اینک در این آیات به داستان عیسی (ع) اشاره می‌کند، و قبل از هر چیز مجادله مردم با رسول خدا (ص) در باره عیسی (ع) را ذکر نموده سپس از آن پاسخ می‌دهد. </p> <h3> <span class="title" rel="43_57">تفسیر و شان نزول آیه: <span class="aya" rel="43_57" data-words="1-10">و لما ضرب ابن مریم مثلا إذا قومک منه یصدون</span> و وجوه مختلفی که در این باره گفته‌اند</span> </h3> <p> <span class="aya" rel="43_57" data-words="1-10">و لما ضرب ابن مریم مثلا إذا قومک منه یصدون</span>... <span class="aya" rel="43_58" data-words="16-16">خصمون</span> از اینجا تا آخر چهار و یا شش آیه پیرامون جدال مردم در باره مثلی که به عیسی بن مریم زده شد بحث می‌کند، و آنچه با دقت و تدبر در این آیات به دست می‌آید، با در نظر گرفتن اینکه این سوره در مکه نازل شده و با قطع نظر از روایات، این است که مراد از جمله  <span class="aya" rel="43_57" data-words="1-6">و لما ضرب ابن مریم مثلا</span> آیات اول سوره مریم است، چون تنها سوره‌ای که در مکه نازل شده و داستان مریم بطور مفصل در آن آمده سوره مریم بوده که در آن داستان عده‌ای از انبیاء  (ع) آمده، و بدان جهت آمده که خدای تعالی بر آنان انعام فرموده. و در آخر با آیه‌ <span class="aya" rel="19_58" data-words="1-7">أولئک الذین أنعم الله علیهم من النبیین</span><span class="footnote" rel="1" title="سوره مریم، آیه ۵۸">*</span> ختم شده است، و درآیات مورد بحث فرموده: <span class="aya" rel="43_59" data-words="1-6">إن هو إلا عبد أنعمنا علیه</span> و این خود شاهد است بر این که آیه‌ <span class="aya" rel="43_57" data-words="1-6">و لما ضرب ابن مریم مثلا</span> اشاره به مطالب سوره مریم است. </p> <p>   <code class="page" rel="18,171"/> و <span class="phrase">مراد از جمله‌ <span class="aya" rel="43_57" data-words="7-10">إذا قومک منه یصدون</span> مذمت قریش است، چون کلمه <em rel="fa_43_57_10-10" data-sentence="112:146">یصدون</em>  به کسره صاد-به معنای یضجون-ضجه و خنده می‌کنند می‌باشد، و معلوم می‌شود قریش وقتی شنیدند که قرآن به داستان عیسی (ع) مثل می‌زند، آن را مسخره کردند.</span> <span class="phrase">البته کلمه <em rel="fa_43_57_10-10" data-sentence="11:106">یصدون</em> به ضمه صاد هم قرائت شده که به معنای یعرضون-اعراض می‌کنند  می‌باشد، و این قرائت با جمله بعدی سازگارتر است.</span> </p> <p><code class="aya" rel="43_58"/> <span class="aya" rel="43_58" data-words="1-7">و قالوا أ آلهتنا خیر أم هو</span> -استفهام در این آیه انکاری است، و معنایش این است که: آیا خدایان ما بهتر است یا پسر مریم، گویا چون از قرآن شنیده‌اند که نام مسیح را برده، و نعمت و کرامت خدای را بر او شمرده، آن را نادیده گرفته‌اند، و مسیح را از دید مسیحیت که او را خدا و پسر خدا می‌پنداشتند با آلهه خود مقایسه کردند و در رد دعوت رسول خدا (ص) بر توحید گفته‌اند: خدایان ما بهتر از مسیح است. و این نوع جدال سخیف‌ترین جدال‌ها است، چون از آن بر می‌آید که گویا خواسته‌اند بگویند اوصافی که در قرآن برای مسیح آمده اصلا قابل اعتناء نیست، و اگر مسیح قابل اعتنایی باشد مسیح از نظر نصاری است، و آنهم قابل مقایسه با خدایان ما نیست، و خدایان ما بهتر از او است. </p> <p> <span class="aya" rel="43_58" data-words="8-12">ما ضربوه لک إلا جدلا</span> -یعنی تو را با جمله‌ <span class="aya" rel="43_58" data-words="3-7">أ آلهتنا خیر أم هو</span> مواجه نکردند مگر از در جدل، و خواسته‌اند بدان وسیله مثل مذکور را باطل کنند، هر چند که حق باشد <span class="aya" rel="43_58" data-words="13-16">بل هم قوم خصمون</span> یعنی آنان بطور قطع مردمی ثابت در خصومت و مصر بر آنند. </p> <p> <span class="aya" rel="43_59" data-words="1-6">إن هو إلا عبد أنعمنا علیه</span> -این جمله رد مطلبی است که از گفتار مشرکین استفاده می‌شود که گفتند: <span class="aya" rel="43_58" data-words="3-7">أ آلهتنا خیر أم هو</span> چون به طوری که خواهد آمد از این سخن برمی‌آید که خواسته‌اند بگویند مسیح، اله نصاری است. و جمله مورد بحث در رد آن می‌فرماید مسیح تنها بنده‌ای بود که ما بر او انعام کردیم. </p> <p>زمخشری در تفسیر کشاف و عده زیادی دیگر از مفسرین از ابن عباس و دیگران نقل کرده‌اند که در تفسیر آیه گفته‌اند: وقتی رسول خدا (ص) آیه‌ <span class="aya" rel="21_98" data-words="1-9">إنکم و ما تعبدون من دون الله حصب جهنم</span><span class="footnote" rel="1" title="سوره انبیاء، آیه ۹۸">*</span> که علیه قریش است تلاوت کرد، قریش سخت در خشم شدند. و ابن الزبعری گفت: ای محمد تنها ما و خدایان ما هیزم جهنمند، و یا خدایان همه امت‌ها؟ فرمود: هم شما و هم خدایان شما، و هم همه امت‌ها مشمول این آیه‌اند. ابن الزبعری گفت: به پروردگار کعبه سوگند که الآن در بحث بر تو غلبه می‌کنم برای اینکه   <code class="page" rel="18,172"/> گفتی تمامی خدایان همه امت‌ها هیزم جهنمند، آیا تو عیسی بن مریم را پیغمبر نمی‌دانی و بر او و بر امتش ثنای خیر نمی‌گویی؟ با اینکه این را هم می‌دانی که امت نصاری او را می‌پرستند، و نیز عزیز و ملائکه پرستیده می‌شوند، اگر بگویی همه اینها در آتش دوزخ قرار می‌گیرند، ما هم هیچ حرفی نداریم که با خدایان خود در آتش باشیم. مشرکین از این احتجاج خوشحال شدند و خندیدند، و رسول خدا (ص) هم چنان ساکت بود تا آنکه این آیه نازل شد: <span class="aya" rel="21_101" data-words="1-9">إن الذین سبقت لهم منا الحسنی أولئک عنها مبعدون</span><span class="footnote" rel="1" title="کسانی که از ناحیه ما سرنوشت خیر برایشان نوشته شده از آتش بدورند سوره انبیاء، آیه ۱۰۱">*</span> و همچنین آیه مورد بحث در این زمینه نازل شد. </p> <p>و <span class="phrase">معنای آن این است که: وقتی ابن الزبعری عیسی بن مریم را مثل زد، و مسیح پرستی نصاری را دلیل بر رد کلام تو گرفت، <span class="aya" rel="43_57" data-words="7-8">إذا قومک</span> ناگهان قریش که قوم تواند از این مثل <em rel="fa_43_57_10-10" data-sentence="208:467">یصدون</em> فریادشان به خوشحالی و خنده بلند شد، چون به خیال خود تو را مجاب کردند، و آن گاه گفتند: <span class="aya" rel="43_58" data-words="3-7">أ آلهتنا خیر أم هو</span> یعنی آیا خدایان ما بهتر است یا مسیح؟ و مسلما عیسی به نظر تو از خدایان ما بهتر است، و وقتی او هیزم جهنم باشد دیگر جهنمی بودن خدایان ما سهل است، و این مثل را برایت نزدند مگر از راه جدل، و صرف غلبه کردن در بحث، نه به منظور تشخیص حق از باطل<span class="footnote" rel="2" title="مجمع البیان، ج ۹، ص ۵۳">*</span>.</span> </p> <p>و ما در بحث روایتی که بعد از آیه 98 سوره انبیاء ایراد کردیم گفتیم که این روایت به خاطر اینکه از چند جهت موهون و سست است، و نیز به خاطر خللی که در مضمون آن هست، ضعیف است و نمی‌توان به آن اعتماد کرد، حتی از حافظ ابن حجر هم نقل شده که گفته این حدیث اصلی ندارد، و در هیچ یک از کتب حدیث دیده نشده نه با سند و نه بدون سند. </p> <p>و هر چند این داستان ابن الزبعری از طرق شیعه هم نقل شده-و البته طوری نقل شده که هیچ مناقشه و اشکالی متوجه آن نیست-و لیکن در آن نقل گفته نشده که آیه‌ <span class="aya" rel="43_57" data-words="1-5">و لما ضرب ابن مریم...</span> در باره این قصه نازل شده است. </p> <p>علاوه بر اینکه ظاهر جمله‌ <span class="aya" rel="43_57" data-words="3-5">ضرب ابن مریم</span> و جمله‌ <span class="aya" rel="43_58" data-words="3-7">أ آلهتنا خیر أم هو</span> با تفسیری که این روایت کرده درست و سازگار نیست. </p> <p>بعضی دیگر از مفسرین<span class="footnote" rel="3" title="تفسیر کشاف، ج ۴، ص ۲۶۰">*</span> گفته‌اند: وقتی مشرکین آیه     <code class="page" rel="18,173"/> <span class="aya" rel="3_59" data-words="1-15">إن مثل عیسی عند الله کمثل آدم خلقه من تراب ثم قال له کن فیکون</span><span class="footnote" rel="1" title="به درستی مثل عیسی نزد خدا مثل آدم است، که از خاکی خلقش کرد، و سپس فرمود بباش پس موجود شد سوره آل عمران، آیه ۵۹">*</span> را شنیدند، گفتند: پس دین ما راهنماتر از دین نصاری است، برای اینکه نصاری انسانی را می‌پرستند، و ما ملائکه را-البته منظورشان از ملائکه ارباب بت‌ها بود-پس آلهه ما بهتر از اله نصاری است. </p> <p>پس مثل زننده به عیسی بن مریم خدای سبحان است، و اینکه گفتند <span class="aya" rel="43_58" data-words="3-7">أ آلهتنا خیر أم هو</span> به منظور برتری دادن بت‌ها بر عیسی است، نه عکس آن که در وجه قبلی آمده بود. </p> <p>این وجه هم درست نیست، برای اینکه آیه شریفه‌ <span class="aya" rel="3_59" data-words="1-10">إن مثل عیسی عند الله کمثل آدم خلقه من تراب</span> در مدینه نازل شده، و آیات مورد بحث که از جمله و لما ضرب ابن مریم  آغاز می‌شود در مکه نازل شده، و آیات سوره‌ای است مکی. </p> <p>از این هم که بگذریم بنا بر این وجه، اساس گفتار مشرکین این می‌شود که خواسته‌اند خود را بر نصاری برتری دهند، و بر این اساس دیگر هیچ ارتباطی بین آیه‌ <span class="aya" rel="43_59" data-words="1-6">إن هو إلا عبد أنعمنا علیه...</span> به ما قبلش تصور نمی‌شود. </p> <p>بعضی<span class="footnote" rel="2" title="تفسیر کشاف، ج ۴، ص ۲۶۰">*</span> دیگر گفته‌اند: وقتی مشرکین شنیدند که قرآن می‌فرماید <span class="aya" rel="3_59" data-words="1-10">إن مثل عیسی عند الله کمثل آدم خلقه من تراب</span> داد و فریادشان بلند شد و گفتند: محمد چه منظوری از این حرف می‌تواند داشته باشد، غیر از اینکه ما او را به الوهیت بشناسیم، و بپرستیم همانطور که مسیحیان عیسی را می‌پرستند، با اینکه آلهه خود ما بهتر از محمد است. </p> <p>اشکال این تفسیر همان اشکالی است که در دو وجه قبلی بیان داشته و گفتیم مشرکین مکه آیه‌ <span class="aya" rel="3_59" data-words="1-5">إن مثل عیسی عند الله</span> را نشنیده بودند، چون این آیه سالها بعد در مدینه نازل شد. </p> <p>بعضی<span class="footnote" rel="3" title="تفسیر کشاف، ج ۴، ص ۲۶۰">*</span> دیگر در توجیه آیه گفته‌اند: منظور مشرکین از جمله‌ <span class="aya" rel="43_58" data-words="3-7">أ آلهتنا خیر أم هو</span> جواب از اشکالی است که متوجه اعتقاد ایشان شده که می‌گفتند: ملائکه دختران خدایند  و نیز از اشکالی که متوجه ملائکه‌پرستی آنان شده، و گویا خواسته‌اند بگویند: مساله ملائکه پرستی یک چیز نو ظهوری از ما نیست، برای اینکه نصاری مسیح را می‌پرستند، و او را به خدا منسوب می‌کنند، با اینکه موجودی است بشری و زمینی، و ما ملائکه را می‌پرستیم و به خدا منسوب می‌کنیم که از بشر زمینی برتر و بهتر است. </p> <p>اشکال این توجیه هم این است که از عهده توجیه جمله     <code class="page" rel="18,174"/> <span class="aya" rel="43_57" data-words="1-10">و لما ضرب ابن مریم مثلا إذا قومک منه یصدون</span> برنمی‌آید، چون از آیه برمی‌آید که برای مشرکین مثلی از عیسی زده شده، و آنان به داد و فریاد درآمده‌اند، و این وجه توجیه نمی‌کند که چه مثلی از عیسی برای مشرکین زده شده. علاوه بر این، جمله‌ <span class="aya" rel="43_59" data-words="1-6">إن هو إلا عبد أنعمنا علیه</span> بنا بر این تفسیر بی ربط به ما قبل می‌شود، همانطور که در دو وجه قبلی نیز بی ربط می‌شد. </p> <p>بعضی<span class="footnote" rel="1" title="یعنی: ای کاش برای ما بود به جای آب زمزم و بدل از آن شربتی خنک که شبی بر قله کوهی مانده باشد، و نسیم کوه خنکش کرده باشد">*</span> دیگر گفته‌اند: معنای اینکه گفته‌اند: <span class="aya" rel="43_58" data-words="3-7">أ آلهتنا خیر أم هو</span> این است که مثل ما در پرستش آلهه مثل نصاری است در پرستش مسیح، حال خودت بگو کدام بهتر است؟ پرستش آلهه ما و یا پرستش مسیح؟ اگر در پاسخ بگوید: عبادت مسیح بهتر است، اعتراف کرده به اینکه پس غیر خدا پرستیدن عمل درستی است. و اگر بگوید عبادت آلهه بهتر است، باز هم همان اعتراف را کرده. و اگر بگوید در پرستش مسیح هیچ خیری نیست، مقام و منزلت او را پایین آورده. آن گاه جمله‌ <span class="aya" rel="43_59" data-words="1-6">إن هو إلا عبد أنعمنا علیه</span> جواب گفتار مشرکین می‌شود، و می‌فرماید اگر مسیح شرافت‌هایی مختص به خود دارد، انعامی است که خدای تعالی به او کرده، و باعث نمی‌شود که پرستش او جائز باشد. </p> <p>اشکال این توجیه این است که هر چند فی نفسه حرف درستی است، اما گفتگو در این است که جمله‌ <span class="aya" rel="43_58" data-words="3-7">أ آلهتنا خیر أم هو</span> چگونه بر این برتری دلالت دارد. </p> <p>در مجمع البیان بعد از نقل وجوهی که در تفسیر آیه گفته‌اند خودش گفته: چهارمیش تفسیری است که از پیشوایان اهل بیت (ع) از امیر المؤمنین (ع) نقل کرده‌اند که فرموده: روزی نزد رسول خدا (ص) رفتم، و دیدم در بین جمعی از قریش نشسته، همین که مرا دید فرمود: یا علی!مثل تو در این امت مثل عیسی بن مریم است که جمعی او را دوست داشتند، و در دوستی خود افراط کرده، هلاک شدند، و جمعی دیگر دشمنش داشتند و در دشمنی خود افراط کرده، هلاک شدند، و جمعی دیگر راه میانه را رفتند و نجات یافتند. این گفتار رسول خدا (ص) بر قریش گران آمد و خنده سر دادند، و گفتند: علی را تشبیه به انبیاء و رسل می‌کند، پس در پاسخشان این آیه نازل شد<span class="footnote" rel="2" title="تفسیر کشاف، ج ۴، ص ۲۶۰">*</span>. </p> <p>مؤلف: این روایت کلام مشرکین را که گفتند آیا خدایان ما بهتر است یا او توجیه نمی‌کند، و اگر قصه‌ای که در روایت آمده شان نزول آیه باشد، معنای جمله‌ <span class="aya" rel="43_58" data-words="3-7">أ آلهتنا خیر أم هو</span> این می‌شود که: اگر ما آلهه خود را پیروی و بزرگانمان را اطاعت کنیم، بهتر است از   <code class="page" rel="18,175"/> اینکه علی را دوست داشته باشیم و او را سرور خود بدانیم، تا بر ما حکومت کند. و یا بهتر است از اینکه محمد را پیروی کنیم تا او علی، پسر عمویش را بر ما سرور و حاکم سازد. </p> <p>ممکن هم هست جمله‌ <span class="aya" rel="43_58" data-words="1-7">و قالوا أ آلهتنا خیر أم هو...</span> جمله‌ای استینافی و غیر مربوط به ما قبل باشد. و خلاصه این آیه در خصوص آن قصه نازل نشده باشد، بلکه تنها آیه‌ <span class="aya" rel="43_57" data-words="1-6">و لما ضرب ابن مریم مثلا</span> در خصوص آن قصه نازل شده باشد. </p> <p><code class="aya" rel="43_59"/> <span class="aya" rel="43_59" data-words="1-11">إن هو إلا عبد أنعمنا علیه و جعلناه مثلا لبنی إسرائیل</span> آنچه‌سیاق اقتضاء می‌کند این است که ضمیر <em>هو</em> به عیسی بن مریم برگردد، و مراد از <em>مثل بودن</em> او بطوری که گفته‌اند این است که آن جناب آیتی عجیب از آیات الهی است که نامش مانند مثلهای جاری بر سر زبانها است. </p> <p>و معنای آیه این است: پسر مریم به جز بنده‌ای که اظهار بندگی ما می‌کرد نبود. </p> <p>بنده‌ای بود که ما بر او انعام کردیم و نبوتش دادیم، و به روح القدس تاییدش نمودیم و معجزاتی روشن بر دستش جاری ساختیم، و انعامهای دیگر به او کردیم، و او را آیتی عجیب و خارق العاده قرار دادیم تا به وسیله او حق را برای بنی اسرائیل بیان کرده باشیم. </p> <p>و این معنا بطوری که ملاحظه می‌فرمایید رد جمله‌ <span class="aya" rel="43_58" data-words="3-7">أ آلهتنا خیر أم هو</span> می‌باشد، چون ظاهر این جمله این است که خواسته‌اند خدایان خود را در الوهیت بر مسیح برتری دهند. و حاصل جواب این است که: مسیح اصلا اله نبود که در مقام مقایسه الوهیت او با الوهیت خدایان خود برآیید، بلکه تنها و تنها بنده‌ای بود که خدا بر او انعام کرد. و اما آلهه خود مشرکین که نظریه قرآن در باره الوهیتشان روشن است، و آیه مورد بحث در مقام رد آن نیست. </p> <h3> <span class="title" rel="43_57 43_58 43_59 43_60 43_61 43_62 43_63 43_64 43_65">رد استبعاد کمالات عیسی (ع) توسط مشرکین، و بیان امکان تزکیه انسان تا سر حد ملک گونه شدن</span> </h3> <p> <code class="aya" rel="43_60"/> <span class="aya" rel="43_60" data-words="1-9">و لو نشاء لجعلنا منکم ملائکة فی الأرض یخلفون</span> ظاهرا این آیه شریفه متصل است به ما قبلش، و می‌خواهد این استبعاد را بر طرف کند که چگونه ممکن است یک فرد بشر دارای این همه کمالاتی که قرآن در باره عیسی نقل می‌کند بوده باشد و بتواند مرغ بیافریند، مرده زنده کند، و در روزهایی که طفل در گهواره است با مردم حرف بزند، و خوارقی امثال این از خود بروز دهد. و خلاصه مانند ملائکه واسطه فیض در احیاء و اماته و رزق و سایر انواع تدبیر باشد، و در عین حال عبد باشد و نه معبود و مالوه باشد، نه اله. </p> <p>آری، این گونه کمالات در نظر وثنیت مختص به ملائکه، و ملاک الوهیت آنها است که باید بخاطر داشتن آنها پرستیده شوند. و کوتاه سخن اینکه: از نظر وثنیت محال است بشری پیدا شود که این نوع کمالاتی را که مختص ملائکه است دارا باشد. <code class="page" rel="18,176"/> آیه شریفه می‌خواهد این استبعاد را برطرف ساخته، بفرماید که خدای تعالی می‌تواند انسان را آن چنان تزکیه کند و باطنش را از لوث گناهان پاک سازد که باطنش باطن ملائکه گردد و ظاهرش ظاهر انسان باشد و با سایر انسانها روی زمین زندگی کند. خودش از انسانی دیگر متولد شود، و انسانی دیگر از او متولد گردد، و آنچه از ملائکه به ظهور می‌رسد از او نیز ظهور یابد. </p> <p>و این کار انقلاب ماهیت نیست که بگویی فی نفسه امری است محال و قابل آن نیست که از خدا سر بزند، بلکه نوعی تکامل وجودی است، که خدای تعالی انسانی را از حدی از کمال بیرون آورده، به حدی بالاتر از آن می‌برد، که امکان و ثبوتش در جای خود ثابت و مسلم شده است. </p> <p>و <span class="phrase">بنا بر این کلمه <em>من</em> در <em rel="fa_43_60_5-5" data-sentence="31:237">منکم</em> به معنای بعضی از شما است، و جمله  <em rel="fa_43_60_9-9" data-sentence="121:187">یخلفون</em> به معنای این است که بعضی بعضی دیگر را جانشین خود سازد (همانطور که گفتیم در عین اینکه کار ملائکه را می‌کنند، خود خلیفه و فرزند دیگری باشند، و فرزندانی از ایشان خلیفه و جانشین ایشان شوند).</span> </p> <p>و <span class="phrase">در مجمع البیان گفته کلمه <em>من</em> در <em rel="fa_43_60_5-5" data-sentence="40:512">منکم</em> معنای بدلیت را افاده می‌کند، همانطور که در شعر شاعر به این معنا آمده، می‌گوید: <span class="poem">فلیت لنا من ماء زمزم شربة / مبردة باتت علی الطهیان<span class="footnote" rel="1" title="مجمع البیان، ج ۹، ص ۵۳">*</span> </span> و معنای <em rel="fa_43_60_9-9" data-sentence="331:261">یخلفون</em> این است که جانشین بنی آدم باشند، و معنای آیه این است که: اگر ما بخواهیم می‌توانیم همه شما انسانها را هلاک کنیم، و بدل از شما ملائکه را در زمین سکونت دهیم تا زمین را آباد و خدا را عبادت کنند<span class="footnote" rel="2" title="مجمع البیان، ج ۹، ص ۵۳">*</span>.</span> </p> <p>لیکن این تفسیر آن طور که باید و شاید با نظم آیه سازگار نیست. </p> <h3> <span class="title" rel="43_57 43_58 43_59 43_60 43_61 43_62 43_63 43_64 43_65">مقصود از اینکه عیسی علم به قیامت است </span> </h3> <p> <code class="aya" rel="43_61"/> <span class="aya" rel="43_61" data-words="1-12">و إنه لعلم للساعة فلا تمترن بها و اتبعون هذا صراط مستقیم</span> ضمیر در <em>انه</em> به عیسی (ع) برمی‌گردد، و مراد از اینکه می‌فرماید  عیسی علم به قیامت است این است که وسیله علم به قیامت است. و معنای آیه این است عیسی وسیله‌ای است که با آن می‌توان به قیامت علم یافت، برای اینکه هم خودش بدون پدر خلق شده، و هم اینکه مرده را زنده می‌کند، پس برای خدا کاری ندارد که قیامت را بپا کند،     <code class="page" rel="18,177"/> و موجودات مرده را زنده کند، پس دیگر در مساله معاد شک نکنید، و به هیچ وجه تردید نداشته باشید. بعضی<span class="footnote" rel="1" title="مجمع البیان، ج ۹، ص ۵۵">*</span> دیگر در معنای جمله عیسی علم به قیامت است گفته‌اند: مراد این است که آن جناب یکی از دلیل‌های نزدیک شدن قیامت است، که قبل از قیامت به زمین نازل می‌شود، و مردم از آمدنش می‌فهمند که قیامت نزدیک شده. </p> <p>بعضی<span class="footnote" rel="2" title="مجمع البیان، ج ۹، ص ۵۵">*</span> دیگر گفته‌اند: اصلا ضمیر <em>انه</em> به قرآن برمی‌گردد، و معنای اینکه قرآن علم به قیامت است، این است که آخرین کتابی است که از آسمان نازل می‌شود، و با نزولش همه می‌فهمند که تا قیامت دیگر کتابی نازل نمی‌شود. </p> <p>لیکن این دو وجه نمی‌تواند تفریع و نتیجه‌گیری‌ <span class="aya" rel="43_61" data-words="5-7">فلا تمترن بها</span> را آن طور که باید توجیه کند. </p> <p>و در باره جمله‌ <span class="aya" rel="43_61" data-words="8-12">و اتبعون هذا صراط مستقیم</span> بعضی<span class="footnote" rel="3" title="روح المعانی، ج ۲۵، ص ۹۶">*</span> گفته‌اند: کلامی است از خود خدای تعالی، و معنایش این است که هدایت مرا و یا شرع مرا و یا رسول مرا پیروی کنید که این صراط مستقیم است. </p> <p>بعضی<span class="footnote" rel="4" title="روح المعانی، ج ۲۵، ص ۹۶">*</span> دیگر گفته‌اند کلامی است که رسول خدا (ص) به امر خدای تعالی فرموده. </p> <p><code class="aya" rel="43_62"/> <span class="aya" rel="43_62" data-words="1-8">و لا یصدنکم الشیطان إنه لکم عدو مبین</span> کلمه <em>صد</em> به معنای صرف و بازداری است. و بقیه الفاظ آیه روشن است. </p> <p><code class="aya" rel="43_63"/> <span class="aya" rel="43_63" data-words="1-9">و لما جاء عیسی بالبینات قال قد جئتکم بالحکمة...</span> مراد از <em>بینات</em> ، آیات بینات است، از قبیل معجزات. و <span class="phrase">مراد از <em rel="fa_43_63_9-9" data-sentence="8:49">حکمت</em> معارف الهی است، از قبیل عقاید حقه و اخلاق فاضله.</span> </p> <p> <span class="aya" rel="43_63" data-words="10-16">و لأبین لکم بعض الذی تختلفون فیه</span> -یعنی برای شما حکم حوادث و افعالی که در حکمش اختلاف می‌کنید بیان می‌کنم. هر چند ظاهر آیه مطلق است، هم شامل اعتقادات مورد اختلاف که کدام حق و کدام باطل است می‌شود، و هم شامل افعال و حوادثی که در حکمش اختلاف می‌شود، و لیکن به خاطر اینکه جمله‌ <span class="aya" rel="43_63" data-words="7-9">قد جئتکم بالحکمة</span> قبل از آن واقع شده، مناسب‌تر آن است که مختص به حوادث و افعال باشد-و خدا داناتر     <code class="page" rel="18,178"/> است. </p> <p>بعضی از مفسرین<span class="footnote" rel="1" title="مجمع البیان، ج ۹، ص ۵۴">*</span> گفته‌اند: مراد از جمله‌ <span class="aya" rel="43_63" data-words="13-16">بعض الذی تختلفون فیه</span> بعضی از مسائل مورد اختلاف نیست، بلکه همه آنها است. </p> <p>و <span class="phrase">این بطوری که می‌بینید حرف عجیبی است که کلمه <em rel="fa_43_63_13-13" data-sentence="44:28">بعض</em> به معنای <em>کل</em>  باشد.</span> </p> <p>بعضی<span class="footnote" rel="2" title="مجمع البیان، ج ۹، ص ۵۴">*</span> دیگر گفته‌اند: مراد این است که من حکمت آوردم تا برای شما تنها امور دینتان را بیان کنم، نه امور دنیایتان را. </p> <p>ولی نه الفاظ آیه بر این معنا دلالت دارد، و نه مقام آیه. </p> <p> <span class="aya" rel="43_63" data-words="17-20">فاتقوا الله و أطیعون</span> -در این جمله تقوی را به خدا نسبت داده، و اطاعت را به رسول خدا (ص). و از قول آن جناب فرموده پس از خدا بترسید و مرا اطاعت کنید تا این معنا را مسجل کند، که او جز رسالت ادعایی ندارد. </p> <p><code class="aya" rel="43_64"/> <span class="aya" rel="43_64" data-words="1-10">إن الله هو ربی و ربکم فاعبدوه هذا صراط مستقیم</span> این آیه حکایت دعوت حضرت عیسی (ع) است تنها به عبادت خدا و اینکه تنها خدای عز و جل رب او، و رب همگی ایشان است. و با این بیان علیه کسی که قائل به الوهیت آن جناب بود اتمام حجت می‌کند. </p> <p><code class="aya" rel="43_65"/> <span class="aya" rel="43_65" data-words="1-11">فاختلف الأحزاب من بینهم فویل للذین ظلموا من عذاب یوم ألیم</span> <span class="phrase">ضمیر جمع در <em rel="fa_43_65_3-4" data-sentence="12:55">من بینهم</em> به مردمی برمی‌گردد که عیسی (ع) به سویشان گسیل شده بود.</span> می‌فرماید حزبهای مختلف از بین امت عیسی در امر وی اختلاف کردند: بعضی به وی کفر ورزیدند، و عیبش گفتند. و جمعی دیگر به وی ایمان آوردند و در باره‌اش غلو کردند. و جمعی راه میانه و اعتدال را رفتند. </p> <p>و جمله‌ <span class="aya" rel="43_65" data-words="5-11">فویل للذین ظلموا من عذاب یوم ألیم</span> تهدید و وعیدی است علیه دو طائفه اول، آنها که عیبش گفتند، و آنها که در باره‌اش غلو کردند. </p> 
