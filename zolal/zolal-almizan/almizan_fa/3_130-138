<h3 class="ayas">سوره آل‌عمران آیه‌های ۱۳۰ تا ۱۳۸</h3><code class="section" rel="3_130-138"/><h3>ترجمه آیات</h3> <p> <span class="trans" rel="3_130">ای کسانی که به دین اسلام گرویده‌اید ربا مخورید که دائم سود بر سرمایه افزائید تا چند برابر شود و از خدا بترسید و این عمل زشت را ترک کنید، باشد که سعادت و رستگاری یابید.  «۱۳۰» </span><span class="trans" rel="3_131">و بپرهیزید از آتش عذابی که برای کیفر کافران افروخته‌اند. <code class="page" rel="4,24"/> «۱۳۱» </span><span class="trans" rel="3_132"> از حکم خدا و رسول او فرمان برید باشد که مشمول رحمت و لطف خدا شوید.  «۱۳۲» </span><span class="trans" rel="3_133">بشتابید به سوی مغفرت پروردگار خود و به سوی بهشتی که پهنای آن همه آسمانها و زمین را فرا گرفته و مهیا برای پرهیزکاران است.  «۱۳۳» </span><span class="trans" rel="3_134">آنهایی که از مال خود به فقرا در حال وسعت و تنگدستی انفاق کنند و خشم و غضب فرو نشانند و از بدی مردم درگذرند (چنین مردمی نیکوکارند) و خدا دوستدار نیکوکاران است.  «۱۳۴» </span><span class="trans" rel="3_135">نیکان آنها هستند که هر گاه کار ناشایسته از ایشان سر زند یا ظلمی به نفس خویش کنند خدا را به یاد آرند و از گناه خود به درگاه خدا توبه و استغفار کنند (که می‌دانند) که هیچ کس جز خدا نمی‌تواند گناه خلق را بیامرزد، و آنها هستند که اصرار در کار زشت نکنند چون به زشتی معصیت آگاهند.  «۱۳۵» </span><span class="trans" rel="3_136">آنها هستند که پاداش عملشان آمرزش پروردگار است و باغهایی که از زیر درختان آن نهرها جاری است جاوید در آن بهشت‌ها متنعم خواهند بود و چه نیکو است پاداش نیکوکاران عالم.  «۱۳۶» </span><span class="trans" rel="3_137">پیش از شما مللی بودند و رفتند، در اطراف زمین گردش کنید و ببینید که آنان که وعده‌های خدا را تکذیب کردند چگونه هلاک شدند.  «۱۳۷» </span><span class="trans" rel="3_138">این (کتاب خدا و آیات مذکوره) حجت و بیانی است برای عموم مردم و راهنما و پندی برای پرهیزکاران «۱۳۸» </span></p>               <h3>بیان آیات</h3> <p> آیات فوق، بشر را به سوی خیر دعوت و از شر و بدی نهی می‌کند، و در عین حال اتصالش به ما قبل و همچنین به ما بعدش که شرح داستان جنگ احد را می‌دهد، محفوظ است، آری آیات بعد نیز مربوط به این داستان است، حال مؤمنین در آن روز را بیان می‌کند، حال و خصال مذمومی را که خدای سبحان آن را از مؤمنین نمی‌پسندد، حال و خصالی که باعث آن وهن و ضعف و علت معصیت خدا و نافرمانی رسولش گردید، پس آیات مورد بحث در حقیقت تتمه آیاتی است که در باره جنگ احد نازل گردیده. </p> <p>خدای سبحان در این آیات بعد از دعوت به خیر و نهی از شر، مسلمانان را به شیوه و روشی هدایت می‌فرماید که اگر آن را شیوه خود کنند هرگز به ورطه هلاکت (که در احد گریبان‌گیرشان شد) گرفتار نمی‌شوند، آن گاه به سوی تقوا و اعتماد به خدا و ثبات بر اطاعت رسول دعوتشان می‌کند، پس خصوص این آیات نه‌گانه برای ترغیب و تهدید مؤمنین است، آنان را ترغیب می‌کند به اینکه به سوی خیرات یعنی انفاق در راه خدا در دو حال دارایی و نداری و کظم غیظ، و عفو از مردم، بشتابند که جامع همه آنها منتشر شدن احسان و خیردر جامعه، و صبر در تحمل آزارها و بدیها، و گذشت از بدرفتاریها است، پس تنها طریقی که حیات جامعه<code class="page" rel="4,25"/> به وسیله آن محفوظ می‌ماند و استخوانش محکم شده و روی پای خود می‌ایستد همین طریق است یعنی طریقه انفاق و احسان که از لوازم آن ترک ربا است، و به همین جهت مطالب نامبرده در آیات مورد بحث را با نهی از ربا خواری آغاز فرمود، و در حقیقت این نهی جنبه زمینه چینی برای دعوت به احسان و انفاق را دارد. </p> <p>در آیات انفاق و ربا در سوره بقره نیز گذشت: که انفاق به همه طرقش از بزرگترین عواملی است که ریشه و بنیان اجتماع بر آن پایه استوار است، و یگانه عاملی است که روح وحدت را در کالبد مجتمع انسانی می‌دمد، و در نتیجه قوای پراکنده آن را متحد می‌سازد، و به این وسیله سعادت زندگیش را تامین می‌کند، و هر آفت مهلکی و یا آزار هر آن کسی که قصد او را داشته باشد دفع می‌نماید، و یکی از بزرگترین اضداد این وحدت ربا است، که اثری ضد اثر انفاق را دارد. </p> <p>و این همان است که خدای تعالی مسلمین را به آن ترغیب و تشویق کرده و سپس ترغیب می‌کند که از پروردگارشان به خاطر گناهان و زشتی‌ها منقطع نگردند، و اگر احیانا عملی کردند که مورد رضای پروردگارشان نیست، این نقیصه را با توبه و برگشتن بسوی او تدارک و تلافی کنند، بار دوم و بار سوم هم همین طور بدون اینکه کسالت و سستی از خود نشان دهند، و با این دو امر است که حرکت و سیرشان در راه زندگی پاک و سعادتمند مستقیم می‌شود، و دیگر گمراه نمی‌شوند، و در پرتگاه هلاکت قرار نمی‌گیرند. </p> <p>و این بیان به طوری که ملاحظه می‌فرمائید بهترین طریقی است که انسان بعد از ظهور نقص و صدور گناه به وسیله آن به سوی تکمیل نفس خود هدایت می‌شود، و بهترین راهی است در علاج رذائل نفسانی که بسا می‌شود آن رذائل بدون آگاهی خود آدمی به دل او رخنه می‌کند و دلهای آراسته به فضائل را دچار انحطاط و سقوط نموده، سرانجام به هلاکت می‌رساند. </p> <h3>قرآن در تعلیمش علم و عمل را قرین هم می‌داند</h3> <p> این از دأب قرآن (در تعلیم الهیش) می‌باشد که پیوسته در مدت نزولش (که بیست و سه سال طول کشید) برای کلیات تعالیمش مواد اولیه‌ای قرار داده تا به آنها یا بعضی از آنها عمل کنند، همین که مورد عمل قرار گرفت صورت عملی که واقع شده را ماده دوم برای تعلیم دومش قرار می‌دهد، و بعد از سر و صورت دادن به آن و اصلاح اجزا و ترکیبات فاسد، آن عامل را وادار می‌سازد که بار دیگر آن عمل را بدون نقص بیاورد، و به این منظور مقدار فاسد را مذمت<code class="page" rel="4,26"/> و مقدار صحیح و مستقیم را ثنا می‌گوید، و در برابرش وعده جمیل و شکر جزیل می‌دهد، پس کتاب اللَّه عزیز، کتاب علم و عمل است، نه کتاب تئوری و فرضیه، و نه کتاب تقلید کورکورانه. </p> <h3> <span class="title" rel="3_130 3_132 3_131 3_133 3_134 3_135 3_136 3_137 3_138">یکی از شیوه‌های تعلیماتی قرآن مجید</span> </h3> <p> پس مثل کتاب خدای تعالی مثل معلمی است که کلیات علمی را در کوتاه‌ترین بیان و کمترین لفظ به شاگردانش بیان می‌کند، و دستور می‌دهد که به آن عمل کنند (و در تخته سیاه و یا دفتر تکالیف خود ننویسد)، آن گاه نوشته آنان را تجزیه و تحلیل می‌کند و به اجزای اولیه بر می‌گرداند، زمانی که صحیح آن را از فاسدش جدا نمود به شاگردان می‌گوید: این جزء را درست پاسخ داده‌ای و این جزء را درست پاسخ نداده‌ای، فلان جزءش فاسد و فلان جزءش صحیح است، و آن گاه او را نصیحت می‌کند تا بار دیگر آن خطاها را تکرار نکند، و در برابر اجزایی که درست انجام داده آفرین می‌گوید، و تشویق می‌کند، و با وعده و سپاسگزاری خود، دل گرمش می‌سازد و مجددا دستور می‌دهد تا بار دیگر آن تکلیف را انجام دهد، و این روش را هم چنان ادامه می‌دهد تا شاگرد درفن خود کامل گشته، زحماتش به نتیجه برسد. </p> <p>و اگر کسی در حقایق قرآنی دقت و تدبر کند، در همان اولین برخوردش این معنایی را که ما خاطر نشان ساختیم درک می‌کند، و می‌بیند که مثلا خدای سبحان در اولین بار که می‌خواهد مساله جهاد را تشریع کند کلیاتی از جهاد را بیان نموده می‌فرماید: <span class="aya" rel="2_216" data-words="1-3">کتب علیکم القتال</span><span class="footnote" rel="1" title="سوره بقره آیه:۲۱۶&quot;">*</span>، و در این آیات مؤمنین را به جهاد امر نموده، می‌فهماند که این عمل بر آنان واجب شده، آن گاه داستان جنگ بدر را به عنوان اولین مشقی که شاگرد نوشته تحویل می‌گیرد، و عیب‌های آن را گوش زد نموده مشقی دیگر به نام جنگ احد به او می‌دهد، باز عیب‌های آن را می‌گیرد، و هم چنان ادامه می‌دهد تا امت مسلمان در انجام این تکلیف، بی عیب و ماهر شود، و یا می‌بیند خدای تعالی سرگذشت انبیای گذشته، و امت‌های آنان را درس می‌دهد، نقاط ضعف و خطا و انحراف آنها را بیان می‌کند، و حق مطلب و آنچه که صحیح است معین نموده از امت اسلام می‌خواهد تا آن طور عمل کنند، و آن سرگذشت غلط گیری شده را دستور العمل خود قرار دهند. در آیات مورد بحث نیز همین روش به کار رفته است، در آیه (137) همین سوره هشدار می‌دهد که گذشتگانی بوده‌اند و چنین و چنان کرده‌اند، و در آیه (146) روشن‌تر سخن گفته، می‌فرماید آنها هم قتال و کارزار داشته‌اند، و شما نیز باید آماده کارزار شوید. </p> <p>   <code class="page" rel="4,27"/> <span class="aya" rel="3_130" data-words="1-7">یا أیها الذین آمنوا لا تأکلوا الربوا</span>... <span class="aya" rel="3_132" data-words="6-7">لعلکم ترحمون</span> قبلا گذشت که چرا قرآن کریم از <em>گرفتن</em> هر مالی تعبیر به <em>خوردن</em> آن می‌کند، از آن جمله در آیه مورد بحث گرفتن ربا را تعبیر به خوردن آن نموده، و کلمه‌ <span class="aya" rel="3_130" data-words="8-9">أضعافا مضاعفة</span> اشاره است به وضعی که غالب رباخواران دارند، چون اصولا وضع ربا و طبیعت آن این است که مال ربا دهنده را نابود کرده، ضمیمه مال رباخوار می‌کند، و آن را چندین برابر می‌سازد. </p> <p><code class="aya" rel="3_131"/>و در جمله‌ <span class="aya" rel="3_131" data-words="1-6">و اتقوا النار التی أعدت للکافرین</span> اشاره‌ای است به اینکه ربا خوار کافر است، هم چنان که در سوره بقره در آیات مربوط به ربا نیز این اشاره را آورده و فرموده: <span class="aya" rel="2_276" data-words="7-13">و الله لا یحب کل کفار أثیم</span><span class="footnote" rel="1" title="سوره بقره آیه:۲۷۶&quot;">*</span>. </p> <p><code class="aya" rel="3_133"/> <span class="aya" rel="3_133" data-words="1-8">و سارعوا إلی مغفرة من ربکم و جنة...</span> کلمه <em>مسارعة</em> به معنای شدت سرعت است، که در خیرات صفتی است ممدوح، و در شرور صفتی است مذموم. </p> <p>قرآن کریم در غالب موارد، مغفرت را در مقابل جنت قرار داده است، و این نیست مگر به خاطر اینکه بهشت خانه پاکان است پس کسی که هنوز آلوده به قذارتهای گناهان و پلیدیهای معاصی باشد داخل آن نمی‌شود، مگر آنکه خدای تعالی با آمرزش خود قذارتهای او را از بین برده و پاکش کند. </p> <p>و مغفرت و جنت که در این آیه آمده در مقابل دو چیزی است که در دو آیه بعد آمده، اما مغفرت در مقابل جمله: <span class="aya" rel="3_135" data-words="1-5">و الذین إذا فعلوا فاحشة...</span> واقع شده، و اما جنت محاذی جمله: <span class="aya" rel="3_134" data-words="1-6">الذین ینفقون فی السراء و الضراء...</span> قرار گرفته است. </p> <p>و اما اینکه فرمود: <span class="aya" rel="3_133" data-words="8-12">جنة عرضها السماوات و الأرض...</span> منظور از <em>عرض بهشت</em> ، چیزی در مقابل طول آن نیست، بلکه منظور وسعت آن است، و این خود استعمالی است شایع، و کانه تعبیر به عرض، کنایه است از اینکه وسعت آن به نهایت درجه است، و یا به قدری است که وهم و خیال بشری نمی‌تواند آن را بسنجد و برایش حدی تصور کند، البته این تعبیر معنای دیگری نیز دارد، که ان شاء اللَّه بزودی در بحث روایتی آینده بدان اشاره خواهیم کرد. </p> <p>و اینکه فرمود: <span class="aya" rel="3_133" data-words="13-14">أعدت للمتقین</span> به منزله توطئه و زمینه چینی برای اوصافی است که بعد از این آیه برای متقین می‌شمارد، چون غرض از آن آیات بیان اوصاف است. اوصافی که با حال مؤمنین در این مقام یعنی در هنگام نزول این آیات ارتباط دارد، چون این آیات بعد از جنگ   <code class="page" rel="4,28"/> احد نازل شده که آن احوال یعنی ضعف و وهن و مخالفت‌ها از ایشان سر زده بود، و گرفتاریها بر سرشان آمده بود، و در عین حال به زودی به جنگ‌هایی دیگر باید بروند، و حوادثی شبیه به حوادث جنگ احد در پیش داشتند، و سخت به اتحاد و اتفاق و ائتلاف نیازمند بودند. </p> <p><code class="aya" rel="3_134"/> <span class="aya" rel="3_134" data-words="1-6">الذین ینفقون فی السراء و الضراء...</span> <span class="phrase">کلمه <em rel="fa_3_134_4-4" data-sentence="5:626">سراء</em> به معنای آن پیشامدی است که مایه مسرت آدمی باشد، و کلمه  (ضراء) بر خلاف آن به معنای هر چیزی است که مایه بد حالی انسان شود، البته ممکن است این دو کلمه را به معنای دو کلمه یسر و عسر یعنی آسانی و دشواری نیز گرفت، و کلمه (کظم) در اصل به معنای بستن سر مشک بعد از پرکردن آن بوده ولی بعدها به عنوان استعاره در مورد انسانی استعمال شد که پر از اندوه و خشم باشد لیکن مصمم است که خشم خود را ابراز ننماید، و کلمه (غیظ) به معنای هیجان طبع برای انتقام در اثر مشاهده پی در پی ناملایمات است، به خلاف غضب که به معنای اراده انتقام و یا مجازات است، و به همین جهت است که گفته می‌شود: خدای تعالی غضب می‌کند، ولی گفته نمی‌شود خدای تعالی غیظ می‌کند.</span> </p> <h3> <span class="title" rel="3_134"><span class="phrase">توضیحی در مورد <em>احسان</em> و <em rel="fa_3_134_17-17" data-sentence="32:0">محسنین</em></span> </span> </h3> <p> و <span class="phrase">جمله‌ <span class="aya" rel="3_134" data-words="14-17">و الله یحب المحسنین</span> اشاره است به این که آن چه از اوصاف ذکر شد در حقیقت معرف متقین است، و این متقین معرفی دیگر در دو مرحله دارند، و آن عبارت است از کلمه <em rel="fa_3_134_17-17" data-sentence="214:505">محسنین</em> که در مورد انسانها معنایش نیکوکاران به انسانها است، و در مورد خدای تعالی معنایش استقامت و تحمل راه خدا است، که در این باره در جای دیگر قرآن می‌خوانیم: <span class="aya" rel="46_12-13" data-words="18-34">و بشری للمحسنین، إن الذین قالوا ربنا الله ثم استقاموا فلا خوف علیهم و لا هم یحزنون</span><span class="footnote" rel="1" title="بشارت ده نیکوکاران را، محققا کسانی که گفتند پروردگار ما اللَّه است و به دنبال این گفته خود استقامت ورزیدند نه ترسی بر آنان هست، و نه اندوهی خواهند داشت  (احقاف:۱۳)">*</span>.</span> </p> <p>بلکه احسان در آیات احقاف، اصل و ریشه است برای احسان به مردم، چرا که اگر احسان به خلق، برای خدا نباشد نزد خدا هیچ ارزشی ندارد، آری از آیات سابق از قبیل آیه <span class="aya" rel="3_117" data-words="1-7">مثل ما ینفقون فی هذه الحیاة الدنیا...</span> و امثال آن بر می‌آید که احسان به مردم زمانی در نزد خدا دارای منزلت است که برای رضای او انجام شده باشد. </p> <p>دلیل بر این گفته ما آیه شریفه زیر است که می‌فرماید: <span class="aya" rel="29_69" data-words="1-11">و الذین جاهدوا فینا لنهدینهم سبلنا و إن الله لمع المحسنین</span><span class="footnote" rel="2" title="و کسانی که در راه ما جهاد می‌کنند ما به طور مسلم ایشان را به سوی راه‌های خود هدایت می‌کنیم، و باید بدانند که خدا با نیکوکاران است (عنکبوت:۶۹)">*</span> برای اینکه می‌دانیم معنای این جهاد که عبارت است از بذل     <code class="page" rel="4,29"/> جهد در جایی و در امری تصور دارد که آن امر مطابق میل نباشد، بلکه مخالف با مقتضای طبع باشد، و این نیز تصور ندارد و یا بگو شخص عاقل بر خلاف میل خود تلاش نمی‌کند مگر وقتی که به اموری دیگر ایمان داشته باشد، که منافع آن بیش از آن تلاش باشد، اموری که هر انسان عاقلی وقتی آن را درک کند حکم کند که باید در صدد تحصیلش بر آمده و بلکه مقاومت هم بکند، و برای به دست آوردنش از همه محبوبهای طبیعی و شهوات نفسانی چشم بپوشد، و لازمه داشتن چنین درکی اعتقادی، و نیز لازمه ادعای داشتن این درک و این اعتقاد این است که بگویند: <em>ربنا اللَّه</em> ، و به پای این گفته خود ایستادگی هم بکنند، این از نظر اعتقاد، و اما به حسب عمل هم باید به پای گفته خود بایستند یعنی در راه خدا جهاد کنند، و بینهم و بین اللَّه انگیزه‌ای به جز عبادت او نداشته باشند (نه اینکه عبادت او را وسیله رونق دادن به دنیای خود سازند)، و در راه او انفاق کنند، و بینهم و بین الناس با حسن معاشرت سلوک نمایند. </p> <p>پس از آنچه گفتیم این معنا به دست آمد که احسان عبارت است از انجام دادن هر عملی به وجه حسن و بدون عیب، هم از جهت استقامت و ثبات، و هم از جهت اینکه جز برای خدا نبوده باشد. <code class="aya" rel="3_135"/> <span class="aya" rel="3_135" data-words="1-8">و الذین إذا فعلوا فاحشة أو ظلموا أنفسهم</span>... <span class="aya" rel="3_136" data-words="14-17">و نعم أجر العاملین</span> </p><h3> <span class="title" rel="3_135">نکاتی که از آیه شریفه‌ <span class="aya" rel="3_135" data-words="1-4">و الذین إذا فعلوا...</span> در باره استغفار و توبه استفاده می‌شود</span> </h3> <p> <span class="phrase">کلمه <em rel="fa_3_135_5-5" data-sentence="5:671">فاحشة</em> به معنای هر عملی است که متضمن فحش یعنی زشتی باشد، ولی بیشتر در زنا استعمال می‌شود، پس مراد از ظلم به قرینه مقابله سایر گناهان کبیره و صغیره است، و ممکن هم است فاحشه را به معنای گناهان کبیره بگیریم، و ظلم را به معنای گناهان صغیره بدانیم، و اینکه فرمود: <span class="aya" rel="3_135" data-words="9-10">ذکروا الله...</span> دلالت دارد بر اینکه ملاک در استغفار این است که یاد خدا داعی بر آن باشد، نه صرف کلمه <em>استغفر اللَّه</em> که به لقلقه زبان صورت گیرد و به مجرد عادت از زبان جاری شود، و جمله: <span class="aya" rel="3_135" data-words="13-18">و من یغفر الذنوب إلا الله</span> تشویق گنه‌کاران به توبه است و می‌خواهد قریحه پناه بردن به خدا را در انسان گنه کار بیدار کند.</span> </p> <p>خدای تعالی در آیه مورد بحث استغفار را مقید کرد به جمله‌ <span class="aya" rel="3_135" data-words="19-27">و لم یصروا علی ما فعلوا و هم یعلمون</span>، در نتیجه فهمانید که تنها استغفار کسی مؤثر است که نخواهد آن عمل زشت را هم چنان مرتکب شود، برای اینکه اصرار داشتن بر گناه هیاتی در نفس ایجاد می‌کند که با بودن آن هیات ذکر مقام پروردگار نه تنها مفید نیست، بلکه توهین به امر خدای تعالی نیز هست، و دلیل بر این است که چنین کسی از هتک حرمت‌های الهی و ارتکاب به محرمات او هیچ باکی ندارد، و حتی نسبت به خدای عز و جل استکبار دارد، با این حال دیگر عبودیتی باقی<code class="page" rel="4,30"/> نمی‌ماند، و ذکر خدا سودی نمی‌بخشد، و به خاطر همین علت بود که جمله نامبرده را با جمله: <span class="aya" rel="3_135" data-words="25-27">و هم یعلمون</span> ختم فرمود، و این خود قرینه‌ای است بر این که کلمه <em>ظلم</em> در صدر آیه شامل گناهان صغیره نیز می‌شود، چون اصرار بر گناه موجب اهانت به امر خدا است، و نشانه آن است که چنین کسی هیچ احترامی و اهمیتی برای امر خدا قائل نیست، و مقام او را تحقیر می‌کند، و در این دلالت هیچ فرقی بین گناه صغیره و کبیره نیست، پس جمله: <em>ما فعلوا</em> اعم است از گناهان کبیره، و مراد از آن همان چیزی است که در صدر آیه ذکر کرد، چیزی که هست گناه صغیره اگر فاحشه نیست ظلم به نفس هست (زیرا بتدریج ملکه گناهکاری را در نفس پدید می‌آورد <em>مترجم</em>). </p> <p><code class="aya" rel="3_136"/>و جمله: <span class="aya" rel="3_136" data-words="1-3">أولئک جزاؤهم مغفرة</span> بیان اجر جزیل آنان است، و آنچه خدای تعالی در این آیه تذکر داده عین همان فرمانی است که در آیه زیر فرموده، یعنی مسارعة به سوی مغفرت، و به سوی جنت و فرمود: <span class="aya" rel="3_133" data-words="1-8">و سارعوا إلی مغفرة من ربکم و جنة...</span> و از اینجا روشن می‌گردد که امر به مسارعت در چند عمل است:1-انفاق 2-کظم غیظ 3-عفو از خطاهای مردم 4-استغفار. </p> <p><code class="aya" rel="3_137"/> <span class="aya" rel="3_137" data-words="1-6">قد خلت من قبلکم سنن فسیروا...</span> <span class="phrase">کلمه <em rel="fa_3_137_5-5" data-sentence="5:467">سنن</em> جمع سنت است، که به معنای طریقت و روشی است که باید در مجتمع سیر شود، و این که امر فرموده در زمین سیر کنند برای این است که از سرگذشت امتهای گذشته عبرت بگیرند، و سرانجام پادشاهان و فراعنه طاغی را ببینند که چگونه قصرهای رفیعشان به دردشان نخورد، و ذخیره‌های موزه سلطنتیشان، و تخت مزین به جواهرشان، و لشکر و هوادارانشان سودی به آنان نبخشید، و خدای تعالی همه را از بین برد، و چیزی به جز سرگذشتی که مایه عبرت باشد از آنان باقی نماند، ولی فرو رفتگان در غفلت کجا؟ و عبرت کجا؟.</span> </p> <p>و اما اینکه بیائیم آثار باستانی آنان را و مجسمه‌هایشان را حفظ کنیم، و در کشف از عظمت و مجد آنان مخارج گزاف و زحمات طاقت‌فرسایی را تحمل نمائیم، از اموری است که قرآن کریم هیچ اعتنایی به آن ندارد، چون این خود یکی از مصادیق بت‌پرستی است، که در هر دوره‌ای به شکلی و در لباسی خودنمایی می‌کند، و ما ان شاء اللَّه به زودی پیرامون این معنا بحثی مستقل ایراد خواهیم کرد، و در آنجا معنای و ثنیت و بت‌پرستی را تجزیه و تحلیل خواهیم نمود. </p> <p><code class="aya" rel="3_138"/> <span class="aya" rel="3_138" data-words="1-3">هذا بیان للناس...</span> در این آیه بیانات آیات قبل را روشنگر برای عموم مردم، و هدایت و موعظتی برای خصوص متقین دانسته، و این تقسیم به اعتبار تاثیر است،  (و می‌خواهد بفرماید هر چند بیان<code class="page" rel="4,31"/> برای عموم است ولی تنها در متقین اثر می‌گذارد و گرنه همان طور که در آیات دیگر آمده قرآن کریم روشنگر همه مردم است). </p> <h3>بحث روایتی‌ <span class="title" rel="3_135 3_134 3_133 3_130 3_131 3_132 3_136 3_137 3_138"> (در ذیل آیات گذشته) </span> </h3> <p> در مجمع البیان در ذیل آیه: <span class="aya" rel="3_133" data-words="8-12">جنة عرضها السماوات و الأرض</span> از رسول خدا (ص) روایت کرده که شخصی از آن جناب پرسید: وقتی عرض بهشت همه آسمانها و زمین باشد پس دوزخ کجا است؟ رسول خدا (ص) فرمود: سبحان اللَّه وقتی روز می‌آید شب کجا است.<span class="footnote" rel="1" title="مجمع البیان ج ۱-۲ ص ۵۰۴">*</span> مؤلف قدس سره: این روایت را سیوطی نیز در الدر المنثور از تنوخی روایت کرده، که در نامه‌ای که از ناحیه هرقل به رسول خدا (ص) رسیده این سؤال آمده بود، و رسول خدا (ص) در پاسخ همین مطلب را، به طریقی دیگر از ابی هریره روایت کرده که مردی این سؤال را کرد و حضرت این جواب را داد<span class="footnote" rel="2" title="الدر المنثور ج ۲ ص ۷۲">*</span>. </p> <p>بعضی‌ها این کلام رسول خدا (ص) را این گونه تفسیر کرده‌اند: که مراد آن جناب این بوده که آتش در علم خدای تعالی است، همان طور که شب در هنگام فرا رسیدن روز در علم خدای تعالی است، اگر منظور این اشخاص این است که آتش از علم خدای تعالی غایب نیست پر واضح است که این جواب قانع کننده نیست، و اشکال را از بین نمی‌برد، چون سؤال از مکان آتش است نه از علم خدای تعالی به آتش، و اگر منظورشان این است که ممکن است مکان دیگری بیرون از سماوات و ارض باشد که دوزخ در آن قرار داشته باشد، گو اینکه این احتمال فی نفسه بعید نیست، لیکن روی این فرض مقایسه جنت و نار با لیل و نهار، مقایسه‌ای صحیح نیست، برای اینکه شب در هنگام آمدن نهار از حیطه آسمانها و زمین خارج نیست، و بنا بر این حق مطلب این است که این تفسیر درست نیست. </p> <p>و من گمان می‌کنم روایت به یک معنایی دیگر نظر دارد، و توضیح آن این است که آخرت با همه نعمتها و عذابهایش هر چند که شباهتی با دنیا و لذائذ و آلامش دارد، و همچنین انسانی که در آخرت وارد شده هر چند که همان انسانی است که به عینه در دنیا بود-هم چنان     <code class="page" rel="4,32"/> که مقتضای ظواهر کتاب و سنت همین است، الا اینکه نظامی که حاکم در آخرت است غیر از نظامی است که در دنیا حاکم است، چون آخرت دار ابدیت و بقا است، و دنیا دار زوال و فنا است، و به همین جهت انسان در بهشت می‌خورد، و می‌نوشد و نکاح می‌کند و لذت شهوانی می‌برد، ولی در آنجا دچار عوارضی که در دنیا بر او وارد می‌شد نمی‌گردد و همچنین انسان دوزخی در آخرت بین آتش می‌سوزد، و سوزش آتش را می‌چشد و از خوردنیها و نوشیدنیها و مسکن و هم‌نشین دوزخیش شکنجه می‌بیند، ولی آثار سوختن دنیایی را ندارد،  (نه ذغال می‌شود و نه خاکستر و نه می‌میرد) و همچنین در آخرت عمری ابدی و بی پایان دارد، ولی آثار طول عمر دنیایی از قبیل کهولت و پیری و سال‌خوردگی را ندارد، و همچنین سایر شؤون حیاتی دنیایی را دارد ولی آثار دنیایی آن را ندارد، و این نیست مگر به خاطر اینکه عوارض و لوازم نامبرده از لوازم نظام دنیوی است، نه از لوازم مطلق نظام (چه دنیایی و چه آخرتی) پس دنیا دار تزاحم و تمانع است، ولی آخرت چنین نیست (پس می‌شود پهنای آسمانها و زمین را بهشت اشغال کرده باشد، و در عین حال جهنم نیز آن را اشغال کند). </p> <p>از جمله دلائل این معنا این است که: ما آنچه را که در طرف مشاهده خود از حوادث و اتفاقات واقعه حوادث دیگری را برای بار دوم می‌بینیم حوادث بار اول از نظرمان غایب می‌شود، مثلا حوادث امروز را وقتی می‌بینیم که حوادث دیروز از نظر ما غایب شده باشد، حوادث شب را وقتی می‌بینیم که حوادث روز گذشته باشد، و همچنین مثالهای دیگر و اما نسبت به خدای سبحان چنین نیست، از نظر او حوادث شب و روز یک جا مشاهد است، و حوادث آینده حوادث گذشته را از محضر او غایب نمی‌سازد، و این قسم حوادث مزاحمتی با یکدیگر ندارند، پس شب و روز و حوادث مقارن آن دو، به حسب نظام ماده و حرکت متزاحم و متمانعند، در یک جا و در یک لحظه جمع نمی‌شوند، ولی در نظام آخرت هیچ تزاحم و تمانعی با هم ندارند، و با این بیان معنای آیه زیر نیز بهتر فهمیده می‌شود <span class="aya" rel="25_45-46" data-words="1-23">أ لم تر إلی ربک کیف مد الظل و لو شاء لجعله ساکنا ثم جعلنا الشمس علیه دلیلا، ثم قبضناه إلینا قبضا یسیرا</span><span class="footnote" rel="1" title="به این کار پروردگارت نگریستی که چگونه سایه را گسترده کرد، و اگر می‌خواست ساکنش می‌کرد، و سپس خورشید را دلیل او می‌کرد، و سپس آن را به آرامی به سوی خود جمع و پیچیده می‌کردیم  فرقان:۴۶&quot;">*</span>. </p> <p>و وقتی جمع بین لیل و نهار متزاحم، ممکن باشد، این نیز ممکن می‌شود که آسمان و زمین گنجایش بهشتی را داشته باشد که به وسعت آن دو است، و هم گنجایش دوزخی را داشته   <code class="page" rel="4,33"/> باشد که آن نیز به وسعت آن دو است به عبارت ساده‌تر اینکه: این نیز ممکن است که آسمان و زمین محل بهشتی و جهنمی باشد که وسعت هر دو بقدر آسمان و زمین است، ولی نه به حسب نظام دنیا، بلکه به حسب نظام آخرت و در اخبار برای این جریان نظایری هست، از آن جمله در اخبار<span class="footnote" rel="1" title="بحار الانوار ج ۶ ص ۲۱۴ ح ۲">*</span> آمده که قبر یا روضه‌ای است از باغهای بهشت، و یا حفره‌ای است از حفره‌های جهنم، و یا آمده است<span class="footnote" rel="2" title="بحار الانوار ج ۶ ص ۲۶۲ ح ۱۰۸">*</span> که قبر مؤمن تا چشمش کار می‌کند وسیع است. </p> <p>پس بنا بر این جا دارد کلام رسول خدا (ص) را که فرمود: سبحان اللَّه وقتی روز می‌آید شب کجا می‌رود را حمل کنیم بر چنان معنایی، نه بر حضور و غیاب آن دو از علم خدا، چون این خیلی روشن است که عالم بودن خدای تعالی به شب و روز ارتباطی با سؤال سائل ندارد، و همچنین اگر کسی از آن سؤال پاسخ دهد به اینکه وقتی روز می‌رسد شب هم چنان در عالم خارج باقی می‌ماند،  (و شب و روز نظیر چرخ فلکی است که نیمی از آن سفید و نیمی سیاه باشد، وقتی نیمه سفید جلوی شیشه می‌آید نیمه سیاه عقب می‌رود ولی در چرخ فلک هست)، چون در این صورت سائل اعتراض می‌کند و می‌گوید مطلب اینطور نیست، بلکه با آمدن روز در محل سکونت ما، شب آن محل معدوم می‌شود، و اگر محل را در نظر نگیریم و خود شب و روز را در نظر بگیریم، حقیقت شب عبارت است از یک سایه مخروطی که از تابش خورشید به یک طرف زمین در طرف دیگر آن پدید می‌آید، و این سایه مخروطی بطور دائم دور کره زمین می‌گردد و دائما یک طرف زمین روز و روشن و طرف دیگرش شب و تاریک است، پس با آمدن روز، شب باطل نمی‌شود، و در عین حال آنجا که روز هست، شب نیست. </p> <p>و این روایت نظایری در میان روایات دارد، مانند روایتی که در تفسیر آیه: <span class="aya" rel="8_37" data-words="1-5">لیمیز الله الخبیث من الطیب</span><span class="footnote" rel="3" title="سوره انفال&lt;span class=&quot;footnote&quot; title=&quot;&amp;#x۶۲۲;&amp;#x۶CC;&amp;#x۶۴۷;&amp;#x۶۰C; ۳۷&quot;&gt;*&lt;/span&gt;">*</span> وارد شده، که امام ع فرموده: وقتی خورشید غایب می‌شود این شعاع گسترده چه می‌شود و به کجای زمین می‌رود...، که به زودی بحث پیرامون آن می‌آید. </p> <p>و در الدر المنثور<span class="footnote" rel="4" title="الدر المنثور ج ۲ ص ۷۳">*</span> است که بیهقی در تفسیر آیه: <span class="aya" rel="3_134" data-words="7-13">و الکاظمین الغیظ و العافین عن الناس...</span> از علی بن الحسین روایت آورده که راوی گفت: کنیزی از آن جناب آب به دستش می‌ریخت تا برای نماز آماده شود ناگهان آفتابه از دستش بیفتاد، و صورت آن جناب را پاره         <code class="page" rel="4,34"/> کرد، حضرت سر بلند کرد و به او نگریست، کنیزک گفت خدای تعالی می‌فرماید: <span class="aya" rel="3_134" data-words="7-9">و الکاظمین الغیظ</span>، حضرت فرمود: <em>کظمت غیظی</em><span class="footnote" rel="1" title="خشم را فرو بردم">*</span> کنیزک دنباله آیه را خواند، و گفت: <span class="aya" rel="3_134" data-words="10-13">و العافین عن الناس</span>، حضرت فرمود: قد عفا اللَّه عنک<span class="footnote" rel="2" title="خدا از تو بگذرد و تو را ببخشد">*</span> کنیزک آخر آیه را خواند که می‌فرماید: <span class="aya" rel="3_134" data-words="14-17">و الله یحب المحسنین</span>، آن جناب فرمود: <em>اذهبی فانت حرة</em><span class="footnote" rel="3" title="برو که (در راه خدا) آزادی (آزادت کردم)">*</span>. </p> <p><span class="phrase">مؤلف قدس سره: این روایت<span class="footnote" rel="4" title="مجمع البیان ج ۱-۲ ص ۵۰۵">*</span> از طرق شیعه نیز نقل شده و از ظاهر آن بر می‌آید که آن جناب کلمه <em rel="fa_3_134_17-17" data-sentence="158:482">محسنین</em> را و یا بگو احسان را به معنایی تفسیر کرده که زاید بر صفات قبلی یعنی <em>کظم غیظ</em> و <em>عفو</em> است، و همین طور هم هست، برای اینکه از اطلاق مفهومش همین فهمیده می‌شود،  (یعنی جامع معنای کظم غیظ و عفو این است که شخص ما فوق، صدمه‌ای به زیر دست مقصر خود وارد نیاورد، ولی احسان هر جا گفته شود این معنا از آن فهمیده می‌شود که نه تنها صدمه‌ای وارد نیاورد، بلکه خوبی هم بکند)، چیزی که هست صفات نامبرده از لوازم معنای احسان است، و به همین جهت صحیح است که لفظ احسان را با آنها تعریف کرد.</span> </p> <p>این را هم باید دانست که در این میان روایات بسیار زیادی (در ذیل این آیه) در باره حسن خلق و سایر اخلاق فاضله از قبیل: <em>انفاق</em> ، <em>کظم</em> ، <em>عفو</em> و امثال آن از رسول خدا (ص) و ائمه اهل بیت ع وارد شده، که ما ایراد آن را گذاشته‌ایم برای جای دیگر، که مناسبت بیشتری داشته باشد. </p> <p>و در کتاب مجالس از عبد الرحمن بن غنم دوسی آمده که آیه شریفه: <span class="aya" rel="3_135" data-words="1-5">و الذین إذا فعلوا فاحشة...</span>، و در باره بهلول نباش (کسی که قبرها را نبش می‌کرد و کفن مردگان را می‌دزدید) نازل شده، چون این مرد در یکی از این دزدیهایش قبر دختری از انصار را نبش کرد، و جنازه را بیرون آورده کفنش را باز کرد-بدنی سفید و زیبا یافت، -شیطان زنای با او را در نظرش جلوه داد، و با او زنا کرد، آن گاه پشیمان شد، و نزد رسول خدا (ص) آمده جریان را به عرض آن حضرت رسانید، ولی رسول خدا او را رد کرد، و او از مردم کناره گرفت، و دور از آنها در کوه‌های مدینه به عبادت و مناجات پرداخت، تا آنکه خدای تعالی توبه‌اش         <code class="page" rel="4,35"/> را قبول نموده آیاتی از قرآن در باره‌اش نازل شد<span class="footnote" rel="1" title="امالی شیخ صدوق ص ۴۵ ح ۳">*</span>. </p> <p>مؤلف قدس سره: این روایات مفصل‌تر از این است، و ما خلاصه‌اش را نقل کردیم، و اگر روایت درست باشد، سبب دیگری برای نزول آیه مورد بحث است، غیر از آن سببی که همه آیات این داستان یعنی داستان جنگ احد در باره‌اش نازل شده. و در تفسیر عیاشی از امام باقر ع روایت شده که در ذیل جمله: <span class="aya" rel="3_135" data-words="19-24">و لم یصروا علی ما فعلوا...</span> فرمود: اصرار به این معنا است که گنه کار گناهی مرتکب شود، نه از خدا طلب آمرزش کند، و نه نفس خود را (ملامت نموده) وادار به توبه سازد، این است معنای اصرار<span class="footnote" rel="2" title="تفسیر عیاشی ج ۱ ص ۱۹۸ ح ۱۴۴">*</span>. </p> <p>و در تفسیر الدر المنثور است که احمد از ابی سعید خدری از رسول خدا (ص) روایت کرده که گفت: رسول خدا (ص) فرمود: ابلیس به خدای عز و جل عرضه داشت: به عزتت سوگند که تا هستم نسل آدم را ما دام که جان در بدن دارند گمراه می‌کنم، خدای عز و جل فرمود: به عزتم سوگند که همواره آنها را ما دام که از من مغفرت بخواهند می‌آمرزم<span class="footnote" rel="3" title="الدر المنثور ج ۲ ص ۷۷">*</span>. </p> <p>و در کافی از امام صادق ع روایت آورده که فرمود: هیچ گناهی (هر قدر هم که کوچک باشد) با اصرار در ارتکابش صغیره نیست، و هیچ گناهی هر قدر هم که بزرگ باشد با استغفار از آن کبیره نیست<span class="footnote" rel="4" title="اصول کافی ج ۲ ص ۲۸۸ ح ۱">*</span>. </p> <p>و در تفسیر عیاشی از امام صادق ع روایت کرده که در حدیثی فرمود: و در کتاب خدای تعالی نجات از هر پستی و بصیرت از هر کوردلی و شفا از هر بیماری اخلاقی، وجود دارد، و شما آن را در آیاتی جستجو کنید که به توبه و استغفار امرتان می‌کند، مثلا می‌فرماید: <span class="aya" rel="3_135" data-words="1-27">و الذین إذا فعلوا فاحشة أو ظلموا أنفسهم ذکروا الله فاستغفروا لذنوبهم، و من یغفر الذنوب إلا الله، و لم یصروا علی ما فعلوا و هم یعلمون</span>. </p> <p>و نیز فرموده: <span class="aya" rel="4_110" data-words="1-14">و من یعمل سوءا أو یظلم نفسه ثم یستغفر الله یجد الله غفورا رحیما</span>، این نمونه‌ای است از آیاتی که خدای تعالی در آن امر به استغفار فرموده، البته (در آیاتی دیگر)         <code class="page" rel="4,36"/> استغفار را مشروط به توبه و دل کندن از گناه کرده، از آیه زیر هم می‌توان شرطی دیگر را استفاده کرد، و آن عمل صالح است چون می‌فرماید: <span class="aya" rel="35_10" data-words="8-15">إلیه یصعد الکلم الطیب و العمل الصالح یرفعه</span><span class="footnote" rel="1" title="اعتقاد صحیح به سوی خدا بالا می‌رود، و عمل شایسته آن را در بالا رفتن کمک می‌کند  سوره فاطر آیه ۱۰&quot;">*</span>. </p> <p>پس معلوم می‌شود بدون توبه و عمل صالح استغفار به سوی خدا بالا نمی‌رود<span class="footnote" rel="2" title="تفسیر عیاشی ج ۱ ص ۱۹۸ ح ۱۴۳">*</span>. </p> <p>مؤلف قدس سره: امام ع مساله دل کندن را از این جمله استفاده کرده، که می‌فرماید: <span class="aya" rel="3_135" data-words="19-24">و لم یصروا علی ما فعلوا</span>، و همچنین احتیاج توبه و استغفار به عمل صالح را از همان آیه‌ای که نقل کردیم استفاده فرموده، چون جمله <em>کلمه‌های طیب</em> عمومیت دارد هم شامل عقائد می‌شود و هم استغفار. </p> <p>و در کتاب مجالس<span class="footnote" rel="3" title="امالی صدوق ص ۳۷۶ ح ۵">*</span> از امام صادق ع روایت شده که فرموده: وقتی آیه: <span class="aya" rel="3_135" data-words="1-5">و الذین إذا فعلوا فاحشة...</span> نازل شد، ابلیس بر بالای یکی از کوه‌های مکه رفت، که نامش را <em>ثور</em> می‌گویند، و با بلندترین فریاد عفریت‌های (شاگردان) خود را صدا کرد، که همه دورش جمع شدند و گفتند: برای چه ما را خوانده‌ای ای بزرگ ما؟ گفت: این آیه نازل شده: خواستم ببینم کدام یک از شما حریف خنثی کردن آن هستید عفریتی از شیطانها برخاست و به ابلیس گفت: من حریف آن هستم و... آن را خنثی می‌کنم، ابلیس گفت: نه تو حریف نیستی، دیگری برخاست و سخنی نظیر او گفت، ابلیس به او نیز گفت که: تو هم حریف آن نیستی، تا آنکه (شخصی به نام) وسواس خناس برخاست و گفت: من حریف آنم، پرسید از چه راه؟ گفت: من به فرزندان آدم وعده می‌دهم، و تشنه گناهان می‌کنم تا مرتکب شوند، و بعد از ارتکاب توبه و استغفار را از یادشان می‌برم، ابلیس گفت: حقا که تو حریفی و او را مامور به خنثی کردن اثر این آیه کرد، که تا روز قیامت به این کار بپردازد. </p> <p>مؤلف قدس سره: این روایت از طرق اهل سنت هم نقل شده است. </p> 
