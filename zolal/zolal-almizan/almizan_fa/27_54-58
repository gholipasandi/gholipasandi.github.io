<h3 class="ayas">سوره النمل آیه‌های ۵۴ تا ۵۸</h3><code class="section" rel="27_54-58"/><h3>ترجمه آیات</h3> <p> <span class="trans" rel="27_54">و لوط (را به یاد آر) هنگامی که به قوم خود گفت: شما که چشم دارید (و زشتی و نتایج شوم این کار را می‌بینید) چرا این کار زشت را می‌کنید.  «۵۴» </span><span class="trans" rel="27_55">چرا شما از روی شهوت به جای زنان به مردان رو می‌کنید، راستی که شما گروهی جهالت پیشه‌اید.  «۵۵» </span><span class="trans" rel="27_56">جواب قومش جز این نبود که گفتند: خاندان لوط را از دهکده خویش بیرون کنید که آنان مردمی هستند که پاکیزه‌خویی می‌کنند.  «۵۶» </span><span class="trans" rel="27_57">پس وی را با کسانش نجات دادیم مگر زنش که او را در ردیف باقیماندگان به شمار برده بودیم.  «۵۷» </span><span class="trans" rel="27_58">آن گاه بارانی عجیب بر آنان باراندیم و باران بیم یافتگان چقدر بد بود.  «۵۸» </span></p>       <h3>بیان آیات‌ <span class="title" rel="27_54 27_55 27_56 27_57 27_58">حکایت اجمالی داستان دعوت لوط (علیه السلام) و تکذیب قوم او و هلاکتشان</span> </h3> <p>این آیات اجمال داستان لوط را بیان می‌کند، در این چند آیه نیز مانند آیات قبل جانب انذار و تهدید بر جانب بشارت و نوید غالب است. </p> <p> <span class="aya" rel="27_54" data-words="1-11">و لوطا إذ قال لقومه أ تأتون الفاحشة و أنتم تبصرون</span> این آیه بطوری که بعضی<span class="footnote" rel="1" title="مجمع البیان، ج ۷، ص ۲۲۸">*</span> گفته‌اند: عطف است بر محل جمله <em>ارسلنا</em> در داستان سابق به فعلی که در تقدیر است و تقدیر آن چنین است و لقد ارسلنا لوطا هم چنان که در داستان قبلی فرمود: <span class="aya" rel="27_45" data-words="1-5">و لقد أرسلنا إلی ثمود...</span>. </p> <p>ممکن هم هست بگوییم عطف است بر اصل داستان، آن وقت فعل <em>اذکر</em> را در تقدیر بگیریم، یعنی و به یاد آر لوط را که... <em>و کلمه</em> فاحشة به معنای خصلتی است که بی نهایت شنیع و زشت باشد، که در اینجا مراد عمل زشت لواط است. </p> <p> <em>و انتم تبصرون</em> یعنی این عمل زشت را در حالی انجام می‌دهید که مردم هم آن را می‌بینند و بنا بر این معنا، جمله مورد بحث نظیر جمله‌ <span class="aya" rel="29_29" data-words="8-12">و تأتون فی نادیکم المنکر</span><span class="footnote" rel="2" title="سوره عنکبوت، آیه ۲۹">*</span> است. </p> <p>بعضی<span class="footnote" rel="3" title="روح المعانی، ج ۱۹، ص ۲۱۶">*</span> هم گفته‌اند: مراد از آن بصیرت قلب است، یعنی با اینکه دلتان گواه بر این زشتی و شناعت است، لیکن این معنا بعید است. </p> <p><code class="aya" rel="27_55"/> <span class="aya" rel="27_55" data-words="1-12">أ إنکم لتأتون الرجال شهوة من دون النساء بل أنتم قوم تجهلون</span> این استفهام برای انکار است و اگر دو تا از ادوات تاکید-إن و لام-را بر سر جمله استفهامیه آورده، برای این است که دلالت کند بر اینکه مضمون جمله در تعجب و استبعاد به حدی است که احدی آن را نمی‌پذیرد و تصدیق نمی‌کند. و جمله مزبور به هر حال به منزله تفسیری است برای فحشاء. </p> <p> <span class="aya" rel="27_55" data-words="9-12">بل أنتم قوم تجهلون</span> -یعنی این توبیخ ما فایده‌ای ندارد، چون شما مردمی هستید که می‌خواهید همیشه جاهل بمانید و با این توبیخ و انکار و استبعاد ما متنبه نمی‌شوید و اگر نفرمود: بلکه شما از مردمی هستید که جهل می‌ورزند و به جای آن فرمود: بلکه شما مردمی هستید که جهل می‌ورزید این در حقیقت از باب به کار بردن مسبب در جای سبب       <code class="page" rel="15,538"/> است. </p> <p><code class="aya" rel="27_56"/> <span class="aya" rel="27_56" data-words="1-15">فما کان جواب قومه إلا أن قالوا أخرجوا آل لوط من قریتکم إنهم أناس یتطهرون</span> یعنی قوم لوط جوابی نداشتند جز اینکه گفتند: خاندان لوط را از شهر خود بیرون کنید، چون آنان مردمی هستند که می‌خواهند از این عمل منزه باشند، البته معلوم است که این که گفتند: می‌خواهند منزه باشند به عنوان مسخره گفتند و گر نه عمل خود را زشت نمی‌دانستند، تا دوری از آن نزاهت باشد. </p> <p><code class="aya" rel="27_57"/> <span class="aya" rel="27_57" data-words="1-8">فأنجیناه و أهله إلا امرأته قدرناها من الغابرین</span> <span class="phrase">مراد از کلمه <em rel="fa_27_57_3-3" data-sentence="13:469">اهله</em> اهل بیت لوط است، چون در سوره ذاریات فرموده: <span class="aya" rel="51_36" data-words="1-7">فما وجدنا فیها غیر بیت من المسلمین</span><span class="footnote" rel="1" title="که ما در آن شهر غیر از یک خانه مسلمان نیافتیم سوره ذاریات، آیه ۳۶">*</span> پس قهرا اهل لوط منحصر در همان اهل خانه‌اش می‌شود و اینکه در باره همسر او فرمود: <span class="aya" rel="27_57" data-words="6-8">قدرناها من الغابرین</span> معنایش این است که: ما او را از جمله باقی ماندگان در عذاب قرار دادیم.</span> </p> <p><code class="aya" rel="27_58"/> <span class="aya" rel="27_58" data-words="1-7">و أمطرنا علیهم مطرا فساء مطر المنذرین</span> مراد از <em>مطر</em> در اینجا سنگریزه‌ای از سجیل است، زیرا در جای دیگر فرموده: <span class="aya" rel="15_74" data-words="4-9">و أمطرنا علیهم حجارة من سجیل</span><span class="footnote" rel="2" title="سوره حجر، آیه ۷۴">*</span> و اگر کلمه <em>مطرا-بارانی</em> ، را نکرده آورد که نوعیت را می‌رساند، برای این است که بفهماند بارانی بر آنان باراندیم که داستانی عظیم داشت. </p> 
