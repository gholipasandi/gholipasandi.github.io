<h3 class="ayas">سوره الأعراف آیه‌های ۱۸۷ تا ۱۸۸</h3><code class="section" rel="7_187-188"/><h3>ترجمه آیات</h3> <p> <span class="trans" rel="7_187">تو را از رستاخیز پرسند که کی بپا می‌شود بگو علم آن نزد پروردگار من است که جز وی، آن را به موقع خود آشکار نمی‌کند در آسمانها و زمین سنگین است و جز ناگهان به شما در نمی‌آید از تو می‌پرسند گویی تو آن را می‌دانی بگو علم آن نزد خداست ولی بیشتر مردم این نکته را نمی‌دانند.  «۱۸۷» </span><span class="trans" rel="7_188">بگو من اختیار سود و زیان خویش ندارم جز آنچه خدا خواسته است اگر غیب می‌دانستم سود بسیار می‌بردم و بدی به من نمی‌رسید من جز بیم‌رسان و نوید بخش برای گروهی که ایمان می‌آورند نیستم «۱۸۸» </span></p>   <h3>بیان آیات</h3> <p> در این دو آیه این معنا روشن می‌شود که علم به زمان وقوع قیامت از غیبهایی است که مختص به خدای تعالی است، و کسی جز خدا از آن اطلاعی ندارد، و بطور کلی هیچ دلیلی در تعیین وقت و حدس وقوع آن نیست، پس قیامت بپا نمی‌شود مگر ناگهانی، و در این بیان با ذکر<code class="page" rel="8,482"/> بعضی از اوصاف قیامت به حقیقت آن اشاره شده است. </p> <h3> <span class="title" rel="7_187 7_188">توضیحی در مورد اینکه قیامت را جز خدا کسی هویدا نمی‌کند و در مورد سنگین بودن قیامت در آسمانها و زمین</span> </h3> <p> <span class="aya" rel="7_187" data-words="1-5">یسئلونک عن الساعة أیان مرساها</span>... <span class="phrase"><span class="aya" rel="7_187" data-words="14-15">إلا هو...</span>  <em rel="fa_7_187_3-3" data-sentence="67:229">ساعة</em> در اینجا به معنای ساعت برانگیختن خلائق و بازگشت بسوی خدا و یک طرفی شدن و فیصل یافتن دادرسی عمومی است، بنا بر این، الف و لام <em rel="fa_7_187_3-3" data-sentence="247:89">الساعة</em> برای عهد است، و لیکن در عرف قرآن و همچنین در لسان شرع لفظ ساعت در معنای قیامت حقیقت شده.</span> </p> <p> <em>مرسی</em> اسم زمان و مکان و مصدر میمی از <em>ارسیت الشی‌ء</em> است که به معنای  اثبات کردم آن را است، و معنای آیه این است که: از تو می‌پرسند وقوع و ثبوت قیامت چه وقت است <em>، و کلمه</em> یجلیها <em>از</em> تجلیه و به معنای کشف و اظهار است، و وقتی گفته می‌شود <em>جلاه فانجلی</em> معنایش این است که پرده از روی آن چیز برداشت و آن چیز هویدا گشت. پس جمله‌ <span class="aya" rel="7_187" data-words="11-15">لا یجلیها لوقتها إلا هو</span> معنایش این است که قیامت را هویدا نمی‌کند و پرده از روی آن و اینکه چه وقت واقع می‌شود بر نمی‌دارد مگر خدای سبحان، و همین معنا دلالت می‌کند بر اینکه ثبوت و وجود قیامت و علم به آن یکی است، یعنی وقوع و ثبوتش در کمون غیب نزد خدا محفوظ است، و هر وقت بخواهد پرده از آن برداشته و آن را ظاهر می‌کند بدون اینکه غیر او کسی به آن احاطه یافته و یا برای چیزی از اشیاء ظاهر گردد. آری، چگونه ممکن است چیزی به آن احاطه یابد و یا آن برای چیزی ظاهر گردد و حال آنکه ظهور و تحققش ملازم با فنای هر چیز است، و هیچ موجودی از موجودات نیست که خودش ناظر و محیط به فنای خود بوده و یا فنای ذاتش برایش ظاهر گردد، علاوه بر اینکه این علم و احاطه‌ای که می‌خواهد به قیامت تعلق بگیرد خود جزو نظام این عالم است، و نظام سببی که حاکم بر این عالم است و در موقع وقوع قیامت بر هم خورده و به یک نظام دیگری متبدل می‌شود از همین جا ظاهر می‌شود که منظور از اینکه فرمود: <span class="aya" rel="7_187" data-words="16-20">ثقلت فی السماوات و الأرض</span> -و خدا داناتر است-این است که علم به قیامت در آسمانها و زمین سنگین است، و البته سنگینی علم به آن عین سنگینی وجود آن است، پس این اختلافی که کرده‌اند در اینکه آیا مقصود از ثقل ساعت در آسمانها و زمین ثقل علم به آن است؟ یا ثقل صفت آن بر اهل آسمانها و زمین است، چون مشتمل بر شدائد عقبات و حساب و جزاء است؟ و یا ثقل وقوع آن بر ایشان است بخاطر اینکه وقوعش مستلزم در هم پیچیده شدن آسمان و فرو ریختن ستارگان و بر هم خوردن مهر و ماه و به راه افتادن کوه‌ها است؟ و یا منظور این است که آسمانها و زمین طاقت تحمل آن را ندارد چون بس عظیم و شدید است؟ اختلاف بی‌ثمری است. برای اینکه ثقل قیامت منحصر در یک جهت و دو جهت نیست بلکه تمامی آنچه که راجع به آن است از قبیل ثبوت آن و علم به آن و صفات آن بر آسمانها و زمین و غیره<code class="page" rel="8,483"/> همه ثقیل است، زیرا همین بس که ثبوت آن مستلزم فنا و نابودی آنها است، و در آنها یعنی در آسمانها و زمین چیزی که فنای خودش را تحمل کند وجود ندارد. </p> <p><span class="phrase">اینجا است که وجه کلام خدای سبحان در <span class="aya" rel="7_187" data-words="21-24">لا تأتیکم إلا بغتة</span> ظاهر می‌شود، چون  <em rel="fa_7_187_24-24" data-sentence="129:353">بغتة</em> و همچنین <em>فجاة</em> به معنای پدید آمدن چیزی است بطور ناگهانی و بدون اینکه قبل از پدید آمدن معلوم باشد، و قیامت بخاطر همان سنگینی و عظمتش است که بطور ناگهانی پدید می‌آید، چون هیچ وصف و علامتی از آن ممکن نیست قبلا معلوم شود، و نیز ممکن نیست که اول مقداری از آن ظاهر شود و سپس همه آن صورت وقوع بگیرد، و لذا پدید آمدنش برای تمامی اشیاء بطور ناگهانی است.</span> </p> <p>و نیز از همین جا است که معنای ما بقی آیه یعنی جمله‌ <span class="aya" rel="7_187" data-words="25-33">یسئلونک کأنک حفی عنها قل إنما علمها عند الله</span> نیز روشن می‌گردد، و توضیحش خواهد آمد-ان شاء اللَّه-. <span class="aya" rel="7_187" data-words="25-28">یسئلونک کأنک حفی عنها...</span> راغب گفته: <em>کلمه</em> حفی به معنای عالم و با خبر از چیزی است<span class="footnote" rel="1" title="مفردات راغب ص ۱۲۴ ماده &lt;em&gt;حفی&lt;/em&gt; ">*</span>، و گویا این کلمه از ماده حفیت فی السؤال: اصرار کردم در پرسش گرفته شده. </p> <p>و تقدیر آیه یسئلونک عنها کانک حفی بها است و جمله‌ <span class="aya" rel="7_187" data-words="26-27">کأنک حفی</span> در وسط کلام و بین <em>یسئلونک</em> و ظرف متعلق به آن قرار گرفته، و این خود اشاره می‌کند به اینکه معاصرین رسول خدا (ص) این سؤال را مکرر از وی کرده و اصرار ورزیده‌اند، و به همین جهت قرآن کریم تا اندازه‌ای سؤال و جواب را در عبارت تکرار کرده. </p> <p>و اینکه دوباره فرمود: <span class="aya" rel="7_187" data-words="25-28">یسئلونک کأنک حفی عنها</span> اشعار و یا دلالت دارد بر اینکه پرسش کنندگان خیال کرده بودند جوابی که رسول خدا (ص) به امر پروردگارش در سؤال اول ایشان داد و فرمود: <span class="aya" rel="7_187" data-words="7-10">إنما علمها عند ربی</span> علم آن تنها نزد پروردگار من است از قبیل حواله دادن علم چیزی که نمی‌داند به خدای تعالی است-کما اینکه ادب دینی هم همان را اقتضاء می‌کند-و بخاطر رعایت آن بود که فرمود: نزد پروردگار من است تا به عبودیت و وظیفه آن اشعار کرده باشد، و نیز خیال کرده بودند که جمله‌ <span class="aya" rel="7_187" data-words="11-15">لا یجلیها لوقتها إلا هو</span> تنها وصف عظمت قیامت است، بدون اینکه ارتباطی با علم به وقت آن داشته باشد و لذا بخاطر این خیال‌ها دوباره سؤال خود را تکرار کردند بلکه آن حضرت جواب دیگری بدهد که در ضمن آن در باره قیامت چیزی گفته و یا به جهل خود اعتراف کند. </p> <p>   <code class="page" rel="8,484"/> لذا خدای تعالی دستور داد تا همان جواب را دوباره به ایشان داده و بگوید: <span class="aya" rel="7_187" data-words="30-33">إنما علمها عند الله</span> تنها علم آن نزد خداوند است تا بدین وسیله به ایشان بفهماند که جواب اول از  (جنبه تعارف و رعایت ادب نبود) بلکه جوابی بود جدی، و اگر آن حضرت در دو نوبت اینطور جواب داده اعتراف به جهل نکرده، چون اظهار بی‌اطلاعی از امر قیامت جهل نیست، بلکه علم  (به عالی‌ترین معارف) است، و خواسته است این علم را به ایشان هم آموخته و بفهماند که علم به قیامت منحصر در خدا است نه اینکه وی نسبت به آن جاهل است، البته در جواب اول رعایت وظیفه عبودیت را هم نموده و اسم رب را بکار برد، ولی در جواب دومی به جای آن  <em>اللَّه</em> را قرار داد. </p> <p>سپس فرمود: <span class="aya" rel="7_187" data-words="34-39">و لکن أکثر الناس لا یعلمون</span> و بدین وسیله اشاره کرد به اینکه ایشان معنای‌ <span class="aya" rel="7_187" data-words="7-10">إنما علمها عند ربی...</span> را نمی‌فهمند، چه ایشان بخاطر انس ذهنی که با حس و محسوسات دارند هر چیزی را که بشنوند بهمان محسوسات مقایسه نموده، و آن را محکوم به حکم محسوسات می‌سازند، و خیال می‌کنند هر چیزی را که تا اندازه‌ای برایشان توصیف کردند می‌توانند بفهمند، و احاطه علمی به آن پیدا کنند، و اگر در این بیان مطلبی از ایشان پنهان داشتند صرفا خواسته‌اند کتمان کنند، و گر نه اگر کتمان نمی‌کردند ایشان آن را عینا مانند سایر امور محسوسه می‌فهمیدند، و لیکن قیاس‌شان باطل، و امر بر ایشان مشتبه است، زیرا پاره‌ای از مغیبات و از آن جمله مساله قیامت است که جز خدای سبحان کسی یارای علم آن را ندارد. </p> <p>از آیه شریفه تنها استفاده شد که علم به قیامت را جز خدا کسی طاقت تحملش را ندارد، و لیکن باید دانست که تنها علم به خود قیامت اینطور نیست، بلکه علم به خصوصیات و اوصاف آن نیز همین طور است. </p> <p><code class="aya" rel="7_188"/> <span class="aya" rel="7_188" data-words="1-12">قل لا أملک لنفسی نفعا و لا ضرا إلا ما شاء الله...</span> از آنجایی که سؤال ایشان از رسول خدا (ص) و اینکه وی ایشان را از غیب خبر دهد حکایت می‌کرد از اینکه ایشان ادعای نبوت آن جناب را ادعای علم به غیب تلقی کرده‌اند، و چون علم به غیب حقیقتش از خدا است، و اگر غیر او هم چیزی از آن دارد به تعلیم خدا و وحی او است لذا دستور داد تا پیغمبرش خود را از ادعای داشتن علم به غیب بری ساخته، و این اشتباه را از ذهن ایشان بیرون کند. </p> <h3> <span class="title" rel="7_188 7_187">سبب حقیقی اختصاص علم غیب به خدای تعالی</span> </h3> <p> سبب حقیقی اختصاص علم غیب به خدای تعالی این است که غیر او هر چه باشد وجودش محدود است، و ممکن نیست که از حدش بیرون شده و به آنچه که خارج از حد او و غایت از او است آگاه شود، و معلوم است که هیچ موجودی غیر محدود و غیر متناهی و محیط به<code class="page" rel="8,485"/> تمام اشیاء نیست مگر خدای تعالی، پس تنها او عالم به غیب است. </p> <p>و لیکن از آنجایی که سؤال کنندگان از رسول خدا (ص) فهم ساده و عامیانه‌شان قاصر از درک این معنا بوده لذا خدای تعالی دستور داده که جواب ایشان را طوری بدهد که در خور فهم ایشان باشد، و آن این است که بگوید: علم غیب آدمی را به تمامی خیر و شرها واقف می‌سازد، و عادة معقول نیست کسی که به همه خیر و شرها اطلاع دارد از اطلاعات خود استفاده نکند، و اگر کسی تمامی خیرات را به خود جلب نکرده و همه شرور را از خود دفع نمی‌کند باید بفهمیم که قطعا علم غیب نداشته است. </p> <p>پس جمله‌ <span class="aya" rel="7_188" data-words="1-4">قل لا أملک لنفسی</span> در صدر آیه توصیف رسول خدا (ص) است از خود بنحوی که با نتیجه داشتن علم غیب منافات داشته باشد: <span class="aya" rel="7_188" data-words="13-17">و لو کنت أعلم الغیب...</span>، بیان نتیجه داشتن علم غیب است، تا این دو فصل از آیه نتیجه دهد که وی علم به غیب ندارد، آن گاه جمله‌ <span class="aya" rel="7_188" data-words="25-28">إن أنا إلا نذیر</span> بیان حقیقت حال آن جناب در ادعایی است که می‌کند، و آن این است که من فقط مدعی رسالتم و با این ادعا ادعای دیگری ندارم. </p> <h3>بحث روایتی</h3> <p> <span class="phrase">در تفسیر قمی در ذیل آیه‌ <span class="aya" rel="7_187" data-words="1-5">یسئلونک عن الساعة أیان مرساها...</span>، گفته: معصوم  (ع) فرموده است: قریش عاص بن وائل سهمی و نضر بن حارث بن کلده و عقبة بن ابی‌معیط را به نجران فرستادند تا در آنجا از علماء یهود مسائلی را آموخته آن گاه آن مسائل را از رسول خدا (ص) بپرسند، از مسائلی که نامبردگان آموخته بودند و از آن حضرت پرسیدند این بود که قیامت چه وقت بپا می‌شود، خدای تعالی در جواب سؤال ایشان آیه <span class="aya" rel="7_187" data-words="1-5">یسئلونک عن الساعة أیان مرساها...</span>، را نازل کرد<span class="footnote" rel="1" title="تفسیر قمی ج ۱ ص ۲۴۹ ط قم">*</span> و در تفسیر عیاشی از خلف بن حماد از مردی از امام صادق (ع) روایت کرده که فرمود: خداوند در کتابش می‌فرماید: <span class="aya" rel="7_188" data-words="13-24">و لو کنت أعلم الغیب لاستکثرت من الخیر و ما مسنی السوء</span> و مقصود از <em rel="fa_7_188_24-24" data-sentence="836:93">سوء</em> ، فقر است<span class="footnote" rel="2" title="تفسیر عیاشی ج ۲ ص ۴۳ ح ۱۲۴ ط تهران">*</span>.</span> </p> <p>مؤلف: این روایت را صدوق نیز در معانی الاخبار<span class="footnote" rel="3" title="معانی الاخبار ص ۱۷۲">*</span> به سند خود از خلف بن حماد از مردی از آن حضرت روایت کرده، حسین بن بسطام هم در کتاب طب الأئمه<span class="footnote" rel="4" title="طب الأئمه ص ۵۵ باب عوذة عند الحجامة">*</span> آن را از جابر بن یزید از حضرت ابی جعفر (ع) روایت کرده است. </p> 
