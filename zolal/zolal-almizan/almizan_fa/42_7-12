<h3 class="ayas">سوره الشوری آیه‌های ۷ تا ۱۲</h3><code class="section" rel="42_7-12"/><h3>ترجمه آیات</h3> <p> <span class="trans" rel="42_7">و این چنین به سویت وحی کردیم قرآنی عربی را تا مردم مکه و پیرامون آن را انذار کنی و از روز جمع (قیامت) که شکی در آن نیست بترسانی، روزی که دسته‌ای در بهشت و دسته‌ای در جهنم خواهند بود.  «۷» </span><span class="trans" rel="42_8">اگر خدا می‌خواست می‌توانست همه را امتی واحد قرار دهد، اما (سنتش بر این قرار گرفته که) هر کس را بخواهد در رحمتش داخل سازد، و ستمگران هیچ سرپرست و یاوری نداشته باشند. <code class="page" rel="18,20"/> «۸» </span><span class="trans" rel="42_9"> آیا به راستی غیر از خدا اولیائی گرفته‌اند؟ در حالی که ولی (مردم) تنها خداست و تنها او مردگان را زنده می‌کند، و تنها او بر هر چیز قادر است.  «۹» </span><span class="trans" rel="42_10">و در هر چیز که اختلاف کنید داوری در آن به عهده خدا است، متوجه باشید که این خدا است که پروردگار من است، و من تنها بر او توکل می‌کنم، و به سوی او باز می‌گردم.  «۱۰» </span><span class="trans" rel="42_11">او که پدید آورنده آسمانها و زمین است، و از جنس خود شما برایتان همسرانی آفرید، و نیز برای چارپایان جفت خلق کرد، و به این وسیله نسل شما و چارپایان را زیاد کرد. هیچ چیزی مثل او نیست، و او شنوا و بینا است.  «۱۱» </span><span class="trans" rel="42_12">کلیدهای رحمت آسمانها و زمین از آن او است، روزی را برای هر کس بخواهد گشاده می‌کند، و برای هر که بخواهد تنگ می‌گیرد، آری او به هر چیزی داناست.  «۱۲» </span></p>       <h3>بیان آیات</h3> <p> این آیات فصل دوم از آیات این سوره است که در آن نیز مساله وحی را معرفی می‌کند. چیزی که هست در این آیات وحی را از نظر نتائجی که مترتب بر آن است معرفی می‌کند، هم چنان که در فصل سابق خود آن را معرفی می‌کرد و به آن اشاره می‌نمود. </p> <p>در این فصل می‌فرماید: غرض از وحی انذار مردم است، و مخصوصا انذاری که مربوط به روز قیامت است، روزی که همه مردم در آن جمع می‌شوند و گروهی به سوی بهشت، و گروهی دیگر به سوی آتش می‌روند. </p> <p>چون اگر مردم به چنین روزی تهدید و انذار نشوند، دعوت دینی به نتیجه نمی‌رسد و تبلیغ دینی سودی نمی‌بخشد. آن گاه این نکته را بیان می‌کند که دو دسته شدن مردم چیزی است که مشیت خدای سبحان به آن تعلق گرفته، و به همین منظور دین را برای مردم تشریع کرده، واز راه وحی مردم را از روز جمع انذار نموده، چون او ولی مردم است، و آنها را بعد از مردن زنده می‌کند، و بین آنان در آنچه اختلاف می‌کردند حکم می‌فرماید. </p> <p>آن گاه رشته کلام به مساله توحید ربوبیت کشیده می‌شود، و اینکه به جز خدای تعالی ربی نیست، چون صفاتی که رب باید داشته باشد مختص به خداست، و هیچ شریکی در هیچ یک از آن صفات شرکت ندارد. </p> <h3> <span class="title" rel="42_7 42_8 42_9 42_10 42_11 42_12">دعوت پیامبر اسلام (ص) جهانی، ولی تدریجی و مرحله به مرحله بوده است</span> </h3> <p> <span class="aya" rel="42_7" data-words="1-12">و کذلک أوحینا إلیک قرآنا عربیا لتنذر أم القری و من حولها</span> <span class="phrase">کلمه <em rel="fa_42_7_2-2" data-sentence="5:53">کذلک</em> اشاره به وحیی است که از سیاق آیات قبل فهمیده می‌شود.</span> و <span class="aya" rel="42_7" data-words="8-9">أم القری</span> مکه مکرمه است. و مراد از انذار مکه، انذار اهل مکه است. و مراد از <span class="aya" rel="42_7" data-words="11-12">من حولها</span> سایر نقاط جزیرة العرب است، یعنی آنهایی که در خارج مکه زندگی می‌کنند. <span class="phrase">مؤید این معنا کلمه <em rel="fa_42_7_6-6" data-sentence="19:82">عربیا</em> است، چون می‌فرماید: بدین جهت قرآن را عربی نازل کردیم که عربی زبانها را انذار کنی.</span> </p> <p>در اینجا این سؤال پیش می‌آید که اگر غرض از نازل کردن قرآن فقط انذار عرب زبانها باشد با جهانی بودن قرآن نمی‌سازد. </p> <p>جوابش این است که دعوت پیامبر اسلام در جهانی شدنش تدریجی و مرحله به مرحله بوده، در مرحله اول به حکم آیه شریفه‌ <span class="aya" rel="26_214" data-words="1-4">و أنذر عشیرتک الأقربین</span><span class="footnote" rel="1" title="سوره شعراء، آیه ۲۱۴">*</span> مامور بود تنها فامیل خود را دعوت کند، و در مرحله دوم به حکم آیه شریفه‌ <span class="aya" rel="41_3" data-words="4-7">قرآنا عربیا لقوم یعلمون</span><span class="footnote" rel="2" title="سوره حم سجده، آیه ۳">*</span> مامور شده آن را به عموم عرب ابلاغ کند، و در مرحله سوم به حکم آیه‌ <span class="aya" rel="6_19" data-words="12-21">و أوحی إلی هذا القرآن لأنذرکم به و من بلغ</span><span class="footnote" rel="3" title="سوره انعام، آیه ۱۹">*</span> مامور شده آن را به عموم مردم برساند. </p> <p>یکی از ادله‌ای که می‌رساند که چنین مراتبی در دعوت اسلام بوده، آیه شریفه <span class="aya" rel="38_86" data-words="1-6">قل ما أسئلکم علیه من أجر</span> - تا جمله- <span class="aya" rel="38_87" data-words="1-5">إن هو إلا ذکر للعالمین</span><span class="footnote" rel="4" title="سوره ص، آیه ۸۶ و ۸۷">*</span> است، چون آن طوری که از سیاق سوره برمی‌آید خطاب در آن به کفار قریش است، می‌فرماید: این قرآن هدایت و تذکر برای تمام عالمیان است و اختصاص به یک قوم و دو قوم ندارد، و چون کتابی است همگانی دیگر معنا ندارد که رسول خدا (ص) از عرب مطالبه اجر و پاداش کند. </p> <p>علاوه بر اینکه در این معنا هیچ حرفی نیست که دعوت به اسلام شامل اهل کتاب و مخصوصا یهود و نصاری نیز می‌شود،  (چون در قرآن بارها به اهل کتاب خطابها کرده، و ایشان را به پذیرفتن دین دعوت فرموده). و نیز مسلم تاریخ است که مردمی از غیر عرب اسلام را پذیرفته‌اند، مانند سلمان ایرانی، و بلال حبشی، و صهیب رومی. </p> <p>بعضی از مفسرین<span class="footnote" rel="5" title="مجمع البیان، ج ۹، ص ۲۲">*</span> گفته‌اند: مراد از جمله‌ <span class="aya" rel="42_7" data-words="11-12">من حولها</span> سائر اقوام بشریت غیر عرب است، و مؤید این احتمال آن است که از مکه تعبیر فرموده به‌ <span class="aya" rel="42_7" data-words="8-9">أم القری</span> یعنی مرکز تمامی شهرهای دنیا و گر نه می‌فرمود: مکه. </p> <p>           <code class="page" rel="18,22"/> و این آیه شریفه بطوری که ملاحظه می‌فرمایید وحی را از نظر نتیجه و هدفش معرفی می‌کند، که وحی عبارت است از انذار مردم از طریق القاء الهی، و نبوت هم همین است، پس وحی القایی است الهی به غرض نبوت و انذار. </p> <p> <span class="aya" rel="42_7" data-words="13-26">و تنذر یوم الجمع لا ریب فیه فریق فی الجنة و فریق فی السعیر</span> این جمله عطف است‌بر کلمه <em>تنذر</em> که در اول آیه است، و این عطف از قبیل عطف خاص بر عام است که معمولا در مواردی اینطور عطف می‌کنند که خاص اهمیت مخصوص دارد، پس در آیه مورد بحث می‌خواهد بفرماید: ما این قرآن را بر تو نازل کردیم تا مردم را از خدا بترسانی و انذار کنی، و مخصوصا از غضبش در روز قیامت انذار نمایی. </p> <p>و <span class="phrase">کلمه <em rel="fa_42_7_15-16" data-sentence="5:183">یوم الجمع</em> مفعول دوم برای جمله <em>تنذر</em> است، نه اینکه ظرف آن باشد،  (توضیح اینکه: نمی‌خواهد بفرماید در روز قیامت انذار کنی بلکه می‌خواهد بفرماید: مردم را از روز قیامت انذار کنی و بترسانی).</span> و منظور از <em>روز جمع</em> روز قیامت است که خدای تعالی در جای دیگر در باره‌اش فرموده: <span class="aya" rel="11_103" data-words="9-13">ذلک یوم مجموع له الناس</span>... <span class="aya" rel="11_105" data-words="8-11">فمنهم شقی و سعید</span><span class="footnote" rel="1" title="سوره هود، آیه ۱۰۳-۱۰۵">*</span>. </p> <p>و جمله‌ <span class="aya" rel="42_7" data-words="20-26">فریق فی الجنة و فریق فی السعیر</span> در مقام تعلیل و دفع توهمی است که ممکن است به ذهن کسی بیاید، گویا فرموده: چرا از روز جمع انذارشان کند؟ آن گاه در پاسخ فرموده: برای اینکه در آن روز یک دسته بهشتی و دسته دیگر جهنمی می‌شوند، یعنی به دو دسته تقسیم می‌گردند، یکی سعید و دارای پاداش و دیگری شقی و معذب. پس باید انذار بشوند تا از راه شقاوت بپرهیزند، و از پرتگاه هلاکت کنار آیند. </p> <h3> <span class="title" rel="42_8">شرح مفاد آیه: <span class="aya" rel="42_8" data-words="1-7">و لو شاء الله لجعلهم أمة واحدة</span> و نقد و رد وجوهی که پیرامون آن گفته شده است</span> </h3> <p> <code class="aya" rel="42_8"/> <span class="aya" rel="42_8" data-words="1-7">و لو شاء الله لجعلهم أمة واحدة...</span> از آنجا که آیات این فصل در صدد بیان این معنا است که انذار مردم لازم است، به همین جهت نبوت یک حاجت ضروری بشر است، چون مردم در روز قیامت دو طایفه می‌شوند، و از آنجایی که در چنین مقامی زودتر از هر چیز این سؤال به ذهن می‌دود که اگر بهانه برای فرستادن پیامبران این است که عده‌ای از بندگان خدا دوزخی نشوند، چرا از همان اول مردم را یک جور خلق نکرد تا دو دسته نشوند و چرا بین آنها امتیاز قائل شد، تا بعضی بهشتی و بعضی دوزخی گردند، می‌خواست همه را یکسان و دارای یک صفت خلق کند، تا همه راه بهشت را طی کنند، و آن وقت احتیاجی به مساله نبوت و انذار پیش نیاید؟ لذا در   <code class="page" rel="18,23"/> پاسخ از این سؤال ذهنی فرمود: و اگر خدا می‌خواست همه را یک جور خلق می‌کرد...  (و ان شاء اللَّه به زودی روشن می‌گردد که چرا خدا نخواست). </p> <p> <span class="aya" rel="42_8" data-words="8-23">و لکن یدخل من یشاء فی رحمته و الظالمون ما لهم من ولی و لا نصیر</span> <span class="phrase">-کلمه  <em rel="fa_42_8_9-9" data-sentence="7:485">لکن</em> به اصطلاح استدراک است، می‌خواهد بفرماید ممکن نیست تمامی بشر امتی واحده باشند، به این بیان که سنت خدای تعالی بر این جاری شده که مردم یکسان نباشند، و نخواسته که یکسان و یک جور باشند، و دلیل بر اینکه می‌خواهد بفرماید سنت همیشگی خدا چنین است، جمله‌ <span class="aya" rel="42_8" data-words="10-12">یدخل من یشاء</span> است که چون با صیغه مضارع آمده بر استمرار دلالت دارد، و می‌فهماند که خدا همواره چنین است، نه برای یک بار و دو بار، و گر نه می‌فرمود: و لکن أدخل من یشاء و یا عبارتی نظیر آن.</span> </p> <p><span class="phrase">در این آیه شریفه بین <em>من یشاء</em> و <em rel="fa_42_8_16-16" data-sentence="40:181">الظالمون</em> مقابله افتاده، و این خود می‌فهماند که مراد از <em>من یشاء</em> غیر ظالمین است، در نتیجه معنا چنین می‌شود: خدا غیر ظالمین را داخل رحمت خود می‌کند، و اما ظالمین یار و مددکاری ندارند.</span> حال ببینیم منظور از  <em>ظالمین</em> چیست؟ در سوره اعراف ظالمین را به معاندینی که منکر معادند تفسیر نموده می‌فرماید: <span class="aya" rel="7_44-45" data-words="22-41">فأذن مؤذن بینهم أن لعنة الله علی الظالمین، الذین یصدون عن سبیل الله و یبغونها عوجا و هم بالآخرة کافرون</span><span class="footnote" rel="1" title="پس جار زنی در بین آنان جار می‌زند که لعنت خدا بر ظالمان، یعنی آنهایی که از راه خدا جلوگیری می‌کنند و آن را کج و معوج می‌خواهند، و نیز به آخرت کفر می‌ورزند سوره اعراف، آیه ۴۴ و ۴۵">*</span>. </p> <p>و از سوی دیگر بین داخل کردن در رحمت خود <em>و بین</em> ولی و یاور نداشتن کفار  مقابله انداخته، و می‌فهماند آنهایی که داخل در رحمت خدا می‌شوند، هم ولی دارند که ولیشان خداست، و هم نصیر. و در مقابل آنهایی که ولی و ناصر ندارند داخل در رحمت او نمی‌شوند، و نیز می‌فهماند مراد از رحمت، بهشت است، و لازمه نداشتن ولی و ناصر، جهنم است. </p> <p>در نتیجه حاصل معنای آیه این می‌شود که: خدای سبحان نبوت و انذار را که نتیجه وحی است بدین جهت مقدر و مقرر کردکه می‌دانست به زودی یعنی در قیامت مردم دو دسته می‌شوند، لذا مقدر کرد تا مردم از داخل شدن در زمره دوزخیان بپرهیزند. </p> <p>و اگر خدا می‌خواست همه را یک امت قرار می‌داد و همه یک جور می‌شدند، و در قیامت دو دسته نمی‌گشتند، و آن وقت دیگر علت و بهانه‌ای برای فرستادن انبیاء و انذار خلق   <code class="page" rel="18,24"/> نبود، و نیز دیگر وحیی نمی‌شد، و لیکن خدای تعالی این را نخواسته، بلکه سنتش بر این جاری شده که خودش متولی و عهده‌دار یک طایفه از مردم باشد، و آن طایفه غیر ستمگر است. خواست تا آنها را داخل در رحمت خود یعنی بهشت کند، و امر طایفه دیگر را که همان ستمگران باشند بر عهده نگیرد، و در نتیجه ولی و ناصری نداشته باشند و سرانجامشان به سوی دوزخ باشد، و از آتش خلاصی نداشته باشند. </p> <p>پس از آنچه گذشت این معنا روشن گردید که مراد از یک امت کردن مردم این است که همه را یک جور خلق کند، حال یا اینکه همه را به بهشت ببرد، و یا همه را به دوزخ، چون خدای تعالی ملزم نیست به اینکه سعداء را داخل بهشت و اشقیاء را داخل جهنم کند، بلکه اگر می‌خواست می‌توانست این کار را نکند، و لیکن چون خواسته، می‌کند و بین دو فریق از نظر سرنوشت آخرت فرق می‌گذارد، چون سنتش بر این جریان یافته، و به همین نیز وعده داده، و او خلف وعده نمی‌کند. </p> <p>و در عین حال باز هم قدرتش مطلق است، و به عمومیتش باقی است، و چنان نیست که دستبند به دست خود زده باشد، و نتواند احکام خود را تغییر دهد. پس جمله‌ <span class="aya" rel="42_7" data-words="13-19">و تنذر یوم الجمع لا ریب فیه</span> تا آخر آیه دوم-در معنای آیه سوره هود است که می‌فرماید: <span class="aya" rel="11_103" data-words="1-13">إن فی ذلک لآیة لمن خاف عذاب الآخرة ذلک یوم مجموع له الناس</span><span class="footnote" rel="1" title="در این خود آیتی است برای هر کس که از عذاب آخرت بترسد، آخرتی که روز جمع شدن مردم در یک جا است سوره هود، آیه ۱۰۳">*</span> تا آخر هفت آیه-که لازم است به آنها مراجعه کنید و با دقت مطالعه بفرمایید. </p> <p>بعضی از مفسرین<span class="footnote" rel="2" title="روح المعانی، ج ۲۵، ص ۱۴">*</span> گفته‌اند: منظور از یک امت کردن مردم این است که همه را با ایمان کند و داخل در بهشت نماید. </p> <p>در کشاف گفته: معنای آیه این است که اگر پروردگار تو می‌خواست اعمال قدرت کند، و همه را مجبور بر ایمان کند می‌کرد، و لیکن او خواسته تا حکمت خود را اعمال کند، یعنی نخست، مردم را تکلیف کند، و وظائفی برایشان معین سازد، و آن گاه به اختیار خودشان واگذار نماید تا مؤمنین به اختیار خود داخل در رحمت او شوند، و منظور از <em>من یشاء</em> هم همین مؤمنینند، چون آنان را در مقابل ظالمین قرار داده، و ظالمین را بدون ولی و ناصر در عذاب خود رها کرده است. </p> <p>     <code class="page" rel="18,25"/> صاحب کشاف سپس بر گفته خود استدلال کرده به آیه شریفه‌ <span class="aya" rel="32_13" data-words="1-7">و لو شئنا لآتینا کل نفس هداها</span><span class="footnote" rel="1" title="و اگر می‌خواستیم به هر کسی هدایتش را می‌دادیم سوره الم سجده، آیه ۱۳">*</span> و به آیه‌ <span class="aya" rel="10_99" data-words="1-10">و لو شاء ربک لآمن من فی الأرض کلهم جمیعا</span><span class="footnote" rel="2" title="و اگر پروردگار تو می‌خواست تمامی افراد روی زمین همه و همه ایمان می‌آوردند سوره یونس، آیه ۹۹">*</span> و دلیل بر اینکه معنای آیه اجبار کردن مردم بر ایمان است، جمله‌ <span class="aya" rel="10_99" data-words="11-17">أ فأنت تکره الناس حتی یکونوا مؤمنین</span> می‌باشد.<span class="footnote" rel="3" title="تفسیر کشاف، ج ۴، ص ۲۱۱">*</span> ولی گفتار زمخشری و استدلالش درست نیست، برای اینکه همانطور که ملاحظه فرمودید آیات شریفه در مقام تعریف وحی از حیث نتیجه و آثار آن است، و اینکه علت احتیاج مردم به وحی این است که مردم در قیامت دو دسته می‌شوند، و جمله‌ <span class="aya" rel="42_8" data-words="1-7">و لو شاء الله لجعلهم أمة واحدة</span> در این صدد است که بفرماید خدا مجبور و ملزم نیست که مردم راداخل در رحمت خود کند بلکه می‌تواند این کار را نکند. و برای رساندن این معنا کافی است که مردم را دسته دسته نکند، بلکه همه را یک امت بسازد، حال یا همه جهنمی و یا همه بهشتی. و اما اینکه همه را مؤمن بسازد، این دیگر مقتضای سیاق نیست. </p> <p>و اما استدلالی که به آن دو آیه کرد، آن نیز درست نیست، برای اینکه سیاق آن دو آیه غیر سیاق آیه مورد بحث است. منظور از آن دو آیه گفتگو در باره ایمان اجباری نیست، و ما در این کتاب در تفسیر آن دو آیه همین معنا را مطرح نمودیم. </p> <p>بعضی دیگر از مفسرین<span class="footnote" rel="4" title="روح المعانی، ج ۲۵، ص ۱۵">*</span> گفته‌اند: مناسب‌تر به سیاق آن است که بگوییم منظور از امت واحده کردن مردم، این است که همه را کافر کند، هم چنان که در آیه‌ <span class="aya" rel="2_213" data-words="1-7">کان الناس أمة واحدة فبعث الله النبیین</span><span class="footnote" rel="5" title="مردم یک امت بودند، بعدا خدا انبیاء را مبعوث کرد سوره بقره، آیه ۲۱۳">*</span> منظور از امت واحده این است که مردم همه بی دین بودند، بعدا خدا انبیاء را برگزید و به سوی دین دعوتشان کرد. </p> <p>پس معنای آیه مورد بحث این می‌شود که اگر خدا می‌خواست مردم را یک امت قرار می‌داد تا همه کافر باشند یعنی انبیایی به سوی ایشان گسیل نمی‌داشت تا انذارشان کنند، و هم چنان بر کفر خود باقی می‌ماندند، <span class="aya" rel="42_8" data-words="8-14">و لکن یدخل من یشاء فی رحمته</span> یعنی و لیکن چون خدایی است رحیم، و رحمتش اقتضاء دارد که اشخاص قابل رحمت را داخل در رحمت خود           <code class="page" rel="18,26"/> کند، لذا پیغمبرانی به سوی همگی آنان گسیل داشت تا انذارشان کنند، در نتیجه آنهایی که از دعوت انبیاء متاثر می‌شوند بشوند، و خدا در دنیا موفق به ایمانشان و اطاعتشان بفرماید، تا در آخرت داخل رحمتشان کند، و دسته‌ای دیگر که از دعوت انبیاء متاثر نمی‌شوند، یعنی ستمکاران، در دنیا کافر بمانند، و در آخرت به سوی دوزخ رهسپار شوند، بدون اینکه ولی و ناصری داشته باشند. </p> <p>این تفسیر هم به نظر ما درست نیست، به دو دلیل: اول اینکه مراد از امت واحده بودن مردم در آیه 213 بقره، که آیه مورد بحث را به آن قیاس کردند، اتفاق تمامی مردم در کفر نیست، نمی‌خواهد بفرماید: مردم همه کافر بودند و پس از آن خدا انبیاء را برگزید (چون قبل از بعثت انبیاء ایمانی نبود تا کفری باشد) بلکه مراد همانطور که در تفسیر آن آیه در سوره بقره گذشت این است که مردم از نظر معاش اختلافی نداشتند. و به فرضی که ما تسلیم شویم و بگوییم: مراد همان است که شما گفتید، ناگزیر باید بپذیریم که بین این دو آیه تناقض روشنی هست، و آن این است که آیه مورد بحث می‌فرماید مردم متفرق بودند و همه یک جور نبودند، و آیه سوره بقره می‌گوید مردم همه یک جور بودند، و تفاوتی با هم نداشتند. و اگر این مفسرین در پاسخ اشکال ما بگویند: آیه سوره بقره دلالت دارد بر اینکه مردم به حسب طبع یک جور بودند، نه اینکه در خارج هم یک جور باشند،  (و با در نظر گرفتن این نکته دیگر تناقضی پیش نمی‌آید، آن آیه می‌فرماید: مردم همه یک طبیعت داشتند، و این آیه می‌فرماید اگر خدا می‌خواست کاری می‌کرد که مردم در خارج هم یک جور باشند) این پاسخ درست نیست، برای اینکه لازمه‌اش آن است که در باره آیه سوره بقره بگوییم: مردم همه طبیعت کفر داشتند، در حالی که آیات زیادی از قرآن کریم دلالت دارد بر اینکه مردم بر حسب طبیعت و فطرت اصلی خود مؤمن بودند، مانند آیه شریفه‌ <span class="aya" rel="91_7-8" data-words="1-9">و نفس و ما سواها، فألهمها فجورها و تقواها</span><span class="footnote" rel="1" title="و قسم به نفس و آن که او را نیکو بیافرید و به او شر و خیرش را الهام کرد سوره شمس، آیه ۶ و ۷">*</span>. </p> <p>دلیل دوم اینکه نتیجه این معنا آن است که جمله‌ <span class="aya" rel="42_8" data-words="8-14">و لکن یدخل من یشاء فی رحمته</span> دیگر در مقابل جمله و الظالمون... قرار نگیرد، و گفتن این حرف دلیل می‌خواهد مگر اینکه چیزی در تقدیر گرفته شود، تا باز هم مقابله‌ای که کلام آن را افاده می‌کند محفوظ بماند. </p> <h3> <span class="title" rel="42_9 42_10 42_7 42_8 42_11 42_12">بیان انحصار ولایت در خدای سبحان و احتجاجاتی برای اینکه باید فقط خدا ولی گرفته شود</span> </h3> <p> <span class="aya" rel="42_9" data-words="1-8">أم اتخذوا من دونه أولیاء فالله هو الولی</span>... <span class="aya" rel="42_10" data-words="7-9">فحکمه إلیالله</span> کلمه <em>أم</em> به طوری که زمخشری<span class="footnote" rel="1" title="تفسیر کشاف، ج ۴، ص ۲۱۱">*</span> گفته معنای انکار را می‌رساند. </p> <p>بعد از آنکه در آیه قبلی این معنا را خاطرنشان کرد که تنها خدای سبحان عهده‌دار امور مؤمنین است، و ایشان را داخل در رحمت خود می‌کند، و اما ستمکاران، یعنی کفار معاند، سرپرستی ندارند، اینک در این آیه متعرض حال کفار شده که چگونه برای خود اولیاء و خدایانی گرفته، و آنها را به جای خدا می‌پرستند، با اینکه لازم بود خدا را ولی خود بگیرند و به دین او در آیند و او را بپرستند. </p> <p>لذا این عمل ایشان را انکار نموده، و بر لزوم پذیرفتن ولایت خدا استدلالهای پی در پی می‌آورد که یکی از آن استدلالها جمله‌ <span class="aya" rel="42_9" data-words="6-8">فالله هو الولی...</span> است. </p> <p>پس جمله‌ <span class="aya" rel="42_9" data-words="6-8">فالله هو الولی</span> انکار سابق را که چرا غیر خدا را ولی گرفتند، تعلیل می‌کند، و این خود استدلالی است بر اینکه باید خدا را ولی خود بگیرند. و جمله‌ <span class="aya" rel="42_9" data-words="6-8">فالله هو الولی</span> (به خاطر اینکه ضمیر <em>هو</em> در آن آمده) انحصار ولایت در خدا را می‌رساند، و می‌فرماید تنها و تنها ولی، خداست. و اصل ولایت داشتن خدا و انحصار ولایت در او، در آیات سابق که می‌فرمود: <span class="aya" rel="42_3-4" data-words="10-23">العزیز الحکیم، له ما فی السماوات و ما فی الأرض و هو العلی العظیم</span> به بیانی که در تفسیر همان آیات گذشت بیان شده بود. </p> <p>و معنای آیه این است که: خدای تعالی ولی است، و ولایت منحصر در او است، پس بر کسی که ولی می‌گیرد واجب است او را ولی خود بگیرد، و از او به غیر او تجاوز نکند، چون جز او هیچ ولیی وجود ندارد. </p> <p>و جمله‌ <span class="aya" rel="42_9" data-words="9-12">و هو یحی الموتی</span> حجت دوم بر وجوب ولی گرفتن خداست، و اینکه باید تنها او را ولی بگیرند. و حاصل این حجت آن است که غرض عمده در ولی گرفتن و به دین او متدین شدن و او را پرستیدن، رهایی از عذاب دوزخ و راه‌یابی به بهشت است در روز قیامت، و چون پاداش دهنده و عقاب کننده خدایی است که بشر را زنده می‌کند و می‌میراند، و در روز قیامت همه را برای جزای اعمالشان جمع می‌کند، پس واجب آن است که تنها او را ولی خود بگیرند، و اولیایی که خود، اموات و بی جانند دور بریزند، چون خود این اولیاء که یا سنگند و یا چوب، نمی‌دانند چه وقت مبعوث می‌شوند. </p> <p>و جمله‌ <span class="aya" rel="42_9" data-words="13-18">و هو علی کل شیء قدیر</span> حجت سوم است، و حاصلش این است که در   <code class="page" rel="18,28"/> باب ولایت، واجب است ولی قدرت بر ولایت و عهده‌داری اشخاص را داشته باشد، و بتواند امور آنان را اداره کند، و آن کسی که بر هر چیز قادر است خدای سبحان است و بس. و غیر خدا هیچ کس قدرتی ندارد مگر به همان اندازه که خدا به او داده، و تنها کسی که مالک هر چیز است خداست، و غیر او مالکی نیست مگر تنها آن مقداری را که خدا تملیکش کرده، تازه آن مقدار قدرت که به او داده خودش نسبت به آن نیز قدرت دارد، و هر چه را تملیک کرده باز خودش مالک آن چیز هست، پس یگانه ولی، خداست و غیر او کسی ولی نیست. </p> <p> <span class="aya" rel="42_10" data-words="1-9">و ما اختلفتم فیه من شیء فحکمه إلی الله</span> -این جمله حجت چهارم بر انحصار ولایت در خداست. و اصولا باید دانست که حکم حاکم در بین دو نفری که با هم اختلاف دارند، به معنای آن است که حکم را محکم، و حق را که در بین آن دو نفر که به خاطر اختلافشان در نفی و اثبات مضطرب شده تثبیت کند. و اختلاف، گاهی در عقیده پیدا می‌شود، مثل اینکه یکی بگوید: خدا واحد است، دیگری بگوید بسیار است، و گاهی اختلاف در عمل و یا چیزی که مربوط به عمل است پیدا می‌شود، مثل اختلاف در امور زندگی و شؤون حیات. و بنا بر این، حکم از نظر مصداق با قضاء یکی می‌شود، اگر چه از نظر مفهوم مخالف یکدیگرند. </p> <p>و این حکم و قضاء وقتی تمام می‌شود که حاکم به نوعی از ملکیت، مالک حکم و ولایت باشد، هر چند که دو طرف اختلاف این ملکیت را به او داده باشند، مثل اینکه دو نفر که با هم نزاع دارند به شخص ثالث بگویند: تو بیا و در بین ما داوری کن. و در بین خود قرار بگذارند که هر چه آن شخص گفت تسلیم شوند. در این مثال دو نفر طرف نزاع، شخص ثالث را مالک حکم کرده‌اند و از جانب خود تسلیم و قبول حکم را به او واگذارده‌اند تا آزادانه طبق آنچه به نظرش می‌رسد حکم کند. پس آن شخص ثالث ولی آن دو نفر در این حکم می‌شود. </p> <p>و خدای سبحان مالک تمامی عالم است، و به جز او مالکی نیست، چون هر موجودی خودش و آثارش قائم به خدای تعالی است، و در نتیجه او مالک حکم و قضاء به حق است، هم چنان که خودش می‌فرماید: <span class="aya" rel="28_88" data-words="12-21">کل شیء هالک إلا وجهه له الحکم و إلیه ترجعون</span><span class="footnote" rel="1" title="هر موجودی که فرض شود هالک و فانی است، مگر ظهور او حکم تنها او را است، و به سویش برمی‌گردید سوره قصص، آیه ۸۸">*</span> و نیز فرموده: <span class="aya" rel="5_1" data-words="21-25">إن الله یحکم ما یرید</span><span class="footnote" rel="2" title="خدا هر حکمی اراده کند می‌راند سوره مائده، آیه ۱">*</span> و نیز فرموده: <span class="aya" rel="3_60" data-words="1-3">الحق من ربک</span><span class="footnote" rel="3" title="حق از ناحیه پروردگار تو است سوره آل عمران، آیه ۶۰">*</span>. </p> <h3> <span class="title" rel="42_10 42_7 42_8 42_9 42_11 42_12">تعلیل انحصار ولایت در خدای تعالی به اینکه حکم فقط از آن او است </span> </h3> <p> و حکم خدای تعالی دو جور است، یکی حکم تکوینی، و آن این است که پدیدار شدن مسببات را به دنبال اسباب قرار دهد، و وقتی موجودی در بین چند سبب قرار گرفت که بر سر آن نزاع داشتند، آن موجود را دنبال سببی قرار دهد که نسبت به بقیه اسباب سببیتش تام باشد. <span class="phrase">خدای متعال از یعقوب (ع) حکایت می‌کند که گفت: <span class="aya" rel="12_67" data-words="23-28">إن الحکم إلا لله علیه توکلت</span><span class="footnote" rel="1" title="حکمی نیست مگر برای خدا، و من بر او توکل می‌کنم سوره یوسف، آیه ۶۷">*</span> که کلمه <em rel="fa_42_10_7-7" data-sentence="249:37">حکم</em> در این جمله به معنای حکم تکوینی است.</span> </p> <p>و یکی هم حکم تشریعی است، مانند تکالیفی که در دین الهی در باره اعتقادات و دستور العملها آمده، و در آیه شریفه‌ <span class="aya" rel="12_40" data-words="17-28">إن الحکم إلا لله أمر ألا تعبدوا إلا إیاه ذلک الدین القیم</span><span class="footnote" rel="2" title="حکمی نیست مگر برای خدا، و او فرمان داده که نپرستید مگر تنها او را، و این همان دین محکم است سوره یوسف، آیه ۴۰">*</span> به همین معنا آمده. </p> <p>البته در این بین حکم سومی هم هست که ممکن است به وجهی یکی از مصادیق هر یک از آن دو حکم شمرده شود، و آن عبارت است از حکمی که در روز قیامت در بین بندگانش در آنچه اختلاف می‌کردند می‌راند، و آن این است که در آن روز حق را آشکار و اظهار می‌کند به طوری که اهل جمع همه حق را ببینند و به عیان و یقین مشاهده کنند، تا در نتیجه آنهایی که در دنیا اهل حق بوده‌اند، در سایه ظهور آن رستگار، و از آثارش برخوردار گردند. و آنهایی که در دنیا در برابر حق استکبار می‌ورزیدند، به خاطر استکبارشان و آثاری که در استکبارشان بود شقی و بدبخت شوند. و <span class="phrase">کلمه <em rel="fa_42_10_7-7" data-sentence="5:437">حکم</em> در آیه شریفه‌ <span class="aya" rel="2_113" data-words="26-34">فالله یحکم بینهم یوم القیامة فیما کانوا فیه یختلفون</span><span class="footnote" rel="3" title="خدا در روز قیامت در آنچه که در باره‌اش اختلاف می‌کردند حکم خواهد کرد سوره بقره، آیه ۱۱۳">*</span> به همین معنای سوم است،  (که گفتیم هم ممکن است آن را معنایی غیر آن دو معنا گرفت، و هم ممکن است آن را به وجهی یکی از مصادیق حکم تکوینی و به وجهی دیگر یکی از مصادیق حکم تکلیفی شمرد).</span> </p> <p>این را هم می‌دانیم که اختلاف مردم در عقاید و اعمالشان اختلافی است تشریعی که جز احکام تشریعی چیز دیگری نیست که این اختلاف را از میان بردارد. و اصلا اگر اختلاف نبود قانون هم نبود، هم چنان که آیه شریفه‌ <span class="aya" rel="2_213" data-words="1-45">کان الناس أمة واحدة فبعث الله النبیین مبشرین و منذرین و أنزل معهم الکتاب بالحق لیحکم بین الناس فیما اختلفوا فیه و ما اختلف فیه إلا الذین أوتوه من بعد ما جاءتهم البینات بغیا بینهم فهدی الله الذین آمنوا لما اختلفوا فیه من الحق بإذنه</span>       <code class="page" rel="18,30"/><span class="footnote" rel="1" title="مردم امت واحده‌ای بودند، خدای تعالی انبیاء را مبعوث کرد تا نیکان را بشارت دهند و بدان را تهدید کنند، و کتابی به حق با ایشان نازل کرد تا بین مردم در آنچه اختلاف می‌کنند داوری نمایند، هر چند که در باره آن کتاب اختلاف نکردند مگر خود آنهایی که کتاب بسویشان آمده بود، و مگر بعد از آنکه به حقانیت آن یقین داشتند، تنها از در دشمنی با یکدیگر اختلاف می‌کردند پس خداوند آنهایی را که ایمان آوردند در آنچه اختلاف می‌کردند به اذن خود به سوی حق راهنمایی فرمود: سوره بقره، آیه ۲۱۳">*</span> بدان اشاره می‌کند. پس روشن شد که حکم تشریعی و حق قانونگذاری تنها از آن خدای سبحان است، و تنها ولی در این حکم، او است، پس واجب است تنها او را ولی خود بگیرند و تنها او را بپرستند و به آنچه او نازل کرده متدین گردند. </p> <p>و این است معنای جمله‌ <span class="aya" rel="42_10" data-words="1-9">و ما اختلفتم فیه من شیء فحکمه إلی الله</span>. و حاصل این حجت-که گفتیم حجت چهارم است-این است که آن ولی که پرستیده می‌شود و به دین او متدین می‌شوند باید کسی باشد که بتواند اختلافی که در بین پرستندگانش پیدا می‌شود برطرف سازد، و آنچه از شؤون اجتماع آنان به فساد گراییده اصلاح کند، و ایشان را به وسیله قانون-که همان دین است-به سوی سعادت زندگی دائمی سوق دهد. و حکم در این مورد اختصاص به خدای تعالی دارد پس لازم است که تنها او به عنوان ولی اتخاذ شود و نه دیگری. </p> <p>مفسرین در تفسیر جمله <span class="aya" rel="42_10" data-words="1-9">و ما اختلفتم فیه من شیء فحکمه إلی الله</span> تفسیرهایی دیگر دارند، بعضی گفته‌اند: این جمله حکایت کلام رسول خدا (ص) است که به مؤمنین خطاب کرد و فرمود: در هر امری که کفار، یعنی اهل کتاب و مشرکین، با شما اختلاف می‌کنند، آنها چیزی می‌گویند، و شما چیزی دیگر، حکم آن امر واگذار به خداست، و آن این است که مؤمنین را که حق به جانب ایشان است پاداش، و مبطلین را عقاب می‌کند-این قول را صاحب تفسیر کشاف ذکر کرده است<span class="footnote" rel="2" title="تفسیر کشاف، ج ۲۵، ص ۱۶">*</span>. </p> <p>بعضی<span class="footnote" rel="3" title="روح المعانی، ج ۲۵، ص ۱۶">*</span> دیگر گفته‌اند: معنایش این است که هر اختلاف و نزاعی که می‌کنید، رسول خدا (ص) را در آن حکم قرار دهید، و داوری دیگران را بر داوری آن جناب مقدم ندارید، و در حقیقت این جمله مطلبی را بیان می‌کند که آیه شریفه <span class="aya" rel="4_59" data-words="14-22">فإن تنازعتم فی شیء فردوه إلی الله و الرسول</span><span class="footnote" rel="4" title="پس اگر در چیزی نزاع کردید به خدا و رسول مراجعه کنید، و حکم مساله مورد نزاع را از خدا و رسول بخواهید سوره نساء، آیه ۵۹">*</span> بدان اشاره می‌کند. </p> <p>         <code class="page" rel="18,31"/> بعضی<span class="footnote" rel="1" title="تمامی آنچه در زمین و آسمان است از خدا مسألت دارند سوره رحمان، آیه ۲۹">*</span> دیگر گفته‌اند: در تاویل هر آیه اگر اختلاف کردید، و آیه برایتان مشتبه شد، در بیان آن به آیات محکم کتاب خدا و به ظاهر کلمات رسول خدا (ص) مراجعه کنید. </p> <p>بعضی<span class="footnote" rel="2" title="و از تمامی آنچه را که از او می‌خواهید به شما می‌دهد سوره ابراهیم، آیه ۳۴">*</span> دیگر گفته‌اند: معنایش این است که در هر مساله از مسائل علوم، اگر اختلافی برایتان پیش آمد که هیچ ارتباطی با وظائف و تکالیف شما نداشت، و راهی هم برای به دست آوردن حق مطلب نداشتید، بگویید <em>خدا داناتر است</em> مثلا وقتی در مساله روح  (جان) پرسیده بودند که روح چیست، همین دستور به رسول خدا (ص) داده شد: <span class="aya" rel="17_85" data-words="1-9">و یسئلونک عن الروح قل الروح من أمر ربی</span><span class="footnote" rel="3" title="از تو در باره روح می‌پرسند، بگو روح از امر پروردگار من است سوره اسری، آیه ۸۵">*</span> و آیه مورد بحث به اعتراف همه صاحبان اقوالی که گذشت کلام رسول خدا (ص) است، حال یا قرآن آن را از آن جناب حکایت کرده، و یا کلمه <em>قل</em> در ابتدای آن در تقدیر است، و تقدیرش:  قل و ما اختلفتم... است. </p> <p>و خواننده عزیز اگر در سیاق آیات مورد بحث دقت کند، و سپس به مطالب ما برگردد و در آن نظر کند هیچ شکی برایش نمی‌ماند که اقوال مذکور همه از درجه اعتبار ساقط است. </p> <p> <span class="aya" rel="42_10" data-words="10-17">ذلکم الله ربی علیه توکلت و إلیه أنیب</span> این جمله حکایت کلام رسول خدا (ص) است که می‌فرماید: این است اللَّه که پروردگار من است، من بر او توکل می‌کنم، و به سویش برمی‌گردم. و <span class="phrase">کلمه <em rel="fa_42_10_10-10" data-sentence="5:149">ذلکم</em> اشاره است به همان حجت‌هایی که در این دو آیه بر این معنا اقامه شد که بر خلق واجب است تنها خدا را ولی خود بدانند، و لازمه ولایت خدا ربوبیت او نیز هست.</span> </p> <p>بعد از آنکه این حجت‌ها اقامه شد، رسول گرامی خود را دستور می‌دهد که در میان مردم اعلام کند: من خودم تنها خدای را ولی خود می‌دانم، و به ربوبیت او-یعنی مالکیت تدبیری برای او-اعتراف می‌کنم . آن گاه دنبالش به آثار آن تصریح کرده، می‌فرماید: <span class="aya" rel="42_10" data-words="13-17">علیه توکلت و إلیه أنیب</span>. </p> <h3> <span class="title" rel="42_10 42_7 42_8 42_9 42_11 42_12">اثر یکتا پرستی و خدا را ولی گرفتن این است که انسان در تکوین و تشریع خدا را مرجع می‌داند</span> </h3> <p> آری اثر یکتاپرستی و ولی نگرفتن غیر خدا، یکی این است که بر او توکل کنند، و اثر دیگرش این است که همواره به او رجوع می‌کنند، چون گفتیم منظور از این ولایت ولایت ربوبیت است، و این ولایت به دو نظام مربوط می‌شود، یکی به نظام تکوین به اینکه امور     <code class="page" rel="18,32"/> تکوین را تدبیر نموده، و اسباب و مسببات را طوری تنظیم کند که نتیجه‌اش پدید آمدن فلان موجود و بقاء آن و نیز مقدرات آن باشد. و یکی دیگر به نظام تشریع یعنی تدبیر اعمال انسانها به اینکه قوانینی و احکامی مقرر کند که اگر انسانها رفتار خود را در طول زندگی با آن قوانین تطبیق دهند، آن قوانین ایشان را به کمال سعادتشان برساند. </p> <p>و معلوم است کسی که خدای را به تنهایی ولی خود می‌گیرد، هم در ناحیه تکوین و هم در ناحیه تشریع، امر تدبیر خود را مستند به او می‌داند، و در هر دو ناحیه او را مرجع خود می‌داند. در ناحیه تکوین از تمامی اسباب ظاهری منقطع گشته، و به هیچ سببی رکون و اعتماد نمی‌کند، چون خدا را یگانه سببی می‌داند که شکست ناپذیر است و سببیت هر سببی از او است، و این همان توکل است. </p> <p>و در ناحیه تشریع هم در هر واقعه‌ای که در طول زندگی با آن روبرو می‌شود، به حکم خدا رجوع می‌کند، و این همان انابه است. پس معلوم شد که چگونه جمله‌ <span class="aya" rel="42_10" data-words="13-14">علیه توکلت</span> و جمله‌ <span class="aya" rel="42_10" data-words="15-17">و إلیه أنیب</span> دو اثر از آثار جمله‌ <span class="aya" rel="42_10" data-words="10-12">ذلکم الله ربی</span> است. و معنایش این است که من به خاطر آنکه غیر از خدا رب و ولی تدبیری ندارم، لا جرم در همه امور زندگیم به او رجوع می‌کنم، هم در تکوین و هم در تشریع. </p> <h3> <span class="title" rel="42_7 42_8 42_9 42_10 42_11 42_12">احتجاج بر انحصار ربوبیت در خدای سبحان</span> </h3> <p> <code class="aya" rel="42_11"/> <span class="aya" rel="42_11" data-words="1-4">فاطر السماوات و الأرض...</span> بعد از آنکه تصریح کرد به اینکه خدای تعالی رب او است، چون حجت‌ها بر انحصار ولایت در او اقامه شد، اینک به دنبالش در این آیه و آیه بعدش اقامه حجت می‌کند بر اینکه ربوبیت هم منحصر در او است. </p> <p>و خلاصه حجت مذکور این است که: خدای تعالی (به اعتراف خود شما مشرکین) پدید آرنده موجودات و فاطر آنها است، یعنی موجودات را او از کتم عدم بیرون می‌آورد و شما را نر و ماده خلق کرد، و از این راه عدد شما را بسیار کرد، و همچنین حیوانات را نیز نر و ماده آفرید، و از این طریق آنها را تکثیر نمود، تا شما (نسل به نسل) از آن حیوانات استفاده کنید، و این، هم خلقت است و هم تدبیر. </p> <p>و نیز او سمیع است، یعنی آنچه از حوائج که مخلوقاتش دارند و (به دل و یا زبان سر از خدا) می‌خواهند، می‌شنود. و هر حاجتی که دارند البته به مقداری که استحقاق دارند بر می‌آورد. و نیز او بصیر است، یعنی هر عملی که خلق انجام دهد می‌بیند، و بر طبق اعمالشان جزایشان می‌دهد، و او کسی است که تمامی کلیدهای خزائن آسمانها و زمین را مالک است، خزینه‌هایی که خواص و آثار همه موجودات در آن ذخیره می‌شود، و با ظهور آن خواص<code class="page" rel="18,33"/> و آثار، ترکیب این نظام عالم محسوس صورت می‌گیرد. و نیز او است کسی که رزق روزی خواران را می‌دهد، و به مقتضای علمش آن را کم و زیاد می‌کند، و همه اینها همان تدبیر است، پس خدا رب و مدبر امور است. </p> <p>پس معنای جمله‌ <span class="aya" rel="42_11" data-words="1-4">فاطر السماوات و الأرض</span> این شد که از پدید آرنده موجودات از کتم عدم است، آنهم بر اساس ابداع. </p> <p>و معنای جمله‌ <span class="aya" rel="42_11" data-words="5-9">جعل لکم من أنفسکم أزواجا</span> این شد که: او شما را نر و ماده آفرید تا با ازدواج مساله توالد و تناسل و زیاد شدن افراد صورت بگیرد. و معنای جمله‌ <span class="aya" rel="42_11" data-words="10-13">و من الأنعام أزواجا</span> این شد که: چارپایان را هم نر و ماده آفرید <span class="aya" rel="42_11" data-words="14-15">یذرؤکم فیه</span> یعنی در این قرار دادن، نسل شما را زیاد می‌کند. و <span class="phrase">خطاب در جمله <em rel="fa_42_11_14-14" data-sentence="13:31">یذرؤکم</em> هم به انسان است و هم به حیوان.</span> و ضمیر <em>کم</em> را که مخصوص عقلاء است-به گفته زمخشری-از این جهت به همه برگردانیده که جانب انسانها را غلبه داده. </p> <p> <span class="aya" rel="42_11" data-words="16-18">لیس کمثله شیء</span> -یعنی مثل خدا چیزی نیست، در نتیجه حرف <em>کاف</em> زائد است که تنها به منظور تاکید آمده، و نظائر آن در کلام عرب بسیار است. </p> <p> <span class="aya" rel="42_11" data-words="19-22">و هو السمیع البصیر</span> -یعنی حاجت‌ها و مسألت‌هایی را که خلق از او دارند می‌شنود، و اعمال آنها را می‌بیند، هم چنان که در باره مسألت خلق فرموده: <span class="aya" rel="55_29" data-words="1-6">یسئله من فی السماوات و الأرض</span><span class="footnote" rel="1" title="روح المعانی، ج ۲۵، ص ۱۶">*</span> و در باره استجابت مسألت آنها فرموده: <span class="aya" rel="14_34" data-words="1-6">و آتاکم من کل ما سألتموه</span><span class="footnote" rel="2" title="روح المعانی، ج ۲۵، ص ۱۶">*</span> و در باره بینایی‌اش به اعمال خلق فرموده‌ <span class="aya" rel="57_4" data-words="38-42">و الله بما تعملون بصیر</span><span class="footnote" rel="3" title="و خدا به آنچه می‌کنید بینا است سوره حدید، آیه ۴">*</span>. </p> <p><code class="aya" rel="42_12"/> <span class="aya" rel="42_12" data-words="1-5">له مقالید السماوات و الأرض...</span> <span class="phrase">کلمه <em rel="fa_42_12_2-2" data-sentence="5:206">مقالید</em> به معنای مفاتیح (کلیدها) است، و اثبات مقالید برای آسمانها و زمین دلالت دارد بر اینکه آسمانها و زمین گنجینه‌هایی هستند برای آنچه که در عالم به ظهور می‌رسد، و آنچه از حوادث و آثار وجودی که به وقوع می‌پیوندد.</span> </p> <p> <span class="aya" rel="42_12" data-words="6-11">یبسط الرزق لمن یشاء و یقدر</span> -بسط دادن رزق، به معنای توسعه آن است، و  <em>قدر رزق</em> به معنای تضییق آن می‌باشد. و <span class="phrase">کلمه <em rel="fa_42_12_7-7" data-sentence="5:100">رزق</em> به معنای هر چیزی است که بقاء روزی خوار بدان ادامه یابد، و حوائجش را برآورد تا هستی‌اش استمرار یابد.</span> </p> <p>و اگر در آخر این فصل جمله‌ <span class="aya" rel="42_12" data-words="12-15">إنه بکل شیء علیم</span> را آورد، برای این است که اشاره       <code class="page" rel="18,34"/> کند به اینکه مساله رزق و وسعت و تنگی آن بی حساب و از روی جهل گزاف نیست، بلکه از روی علم است، چون خدای عالم به هر چیز، می‌داند که به هر روزی خواری چه رزقی بدهد، و چقدر بدهد، آن قدر که حال او اقتضاء کند، و آن رزقی را بدهد که حال رزق اقتضاء دارد به آن روزی خوار برسد، و نه تنها حال رزق و روزی خوار را در نظر دارد، بلکه اوضاع و احوال خارجی را هم که ارتباطی با رزق و روزی خوار دارند در نظر می‌گیرد، و این همان حکمت است. پس خدا اگر رزق کسی را فراخ و بر کسی دیگر را تنگ می‌گیرد، حکمتش آن را اقتضاء می‌کند. <code class="page" rel="18,35"/> </p>
