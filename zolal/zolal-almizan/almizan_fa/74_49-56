<h3 class="ayas">سوره المدثر آیه‌های ۴۹ تا ۵۶</h3><code class="section" rel="74_49-56"/><h3>ترجمه آیات</h3> <p> <span class="trans" rel="74_49">اینک چرا از یاد آن روز سخت خود (و از ذکر قرآن) اعراض می‌کنند؟.  «۴۹» </span><span class="trans" rel="74_50">گویی گورخران گریزانی هستند.  «۵۰» </span><span class="trans" rel="74_51">که از شیر درنده می‌گریزند.  «۵۱» </span><span class="trans" rel="74_52">بلکه هر یک از آنها می‌خواهند که برایشان صحیفه وحی آسمانی باز آید (تا ایمان آرند).  «۵۲» </span><span class="trans" rel="74_53">هرگز این نخواهد شد (که همه مقام رسالت یابند) چنین نیست که پنداشتند بلکه از عذاب آخرت نمی‌ترسند.  «۵۳» </span><span class="trans" rel="74_54">چنین نیست که آنها پنداشتند، قرآن محققا همه پند و اندرز است.  «۵۴» </span><span class="trans" rel="74_55">تا هر که خواهد متذکر حق شود.  «۵۵» </span><span class="trans" rel="74_56">و هیچ کس پند نمی‌گیرد جز آنکه خدا بخواهد (یعنی بدون مشیت الهی کسی بهشتی و سعادتمند نخواهد شد) او اهل تقوی و اهل آمرزش و مغفرت است.  «۵۶» </span></p>             <h3>بیان آیات</h3> <p> در این آیات نتیجه‌گیری از مطالب یعنی وعد و وعیدهای گذشته را به صورت تعجب از اعراض کفار از تذکرات قرآن و تنفرشان از حق صریح بیان کرده، گویا فرموده: وقتی جریان بدین قرار است عقلا واجب می‌شود که دعوت حق را اجابت نموده، به وسیله تذکرات قرآن متذکر شود، پس بسیار عجیب است که چطور باز هم از این تذکر روی بر می‌تابند، نه، نه، علت اصلی این است که اینان به رسالت ایمان ندارند، و تک تکشان توقع دارند که کتابی از خدا بر یک یک آنان نازل گردد، نه، بلکه علت این است که از آخرت ترس ندارند، و در نتیجه از وعید و تهدیدهای قرآن مرتدع نمی‌شوند. </p> <p>آن گاه روی سخن را به خود آنان کرده، مجددا آن تذکره را بر آنان عرضه می‌کند، و در قبول و رد آن مخیرشان نموده، تا اگر خواستند قبول کنند، و اگر خواستند رد کنند، لیکن باید بدانند که در این خواستن مستقل نیستند و نمی‌توانند با خواست خود خدای سبحان را عاجز سازند، و به همین جهت نمی‌توانند متذکر شوند، مگر وقتی که خدا بخواهد، و حکم قدر به طور قطع در میان آنان نیز جاری است. </p> <p> <span class="aya" rel="74_49" data-words="1-5">فما لهم عن التذکرة معرضین</span> <span class="phrase">این جمله تفریعی است بر تذکره و اندرزی که قبلا گذشت، و استفهام در این جمله برای برانگیختن تعجب است، و کلمه <em rel="fa_74_49_2-2" data-sentence="106:85">لهم</em> متعلق است به کلمه <em>کان</em> ای که حذف شده، و تقدیر کلام <em>فما کان لهم</em> است.</span> و <span class="phrase">کلمه <em rel="fa_74_49_5-5" data-sentence="5:90">معرضین</em> حال است از ضمیر <em>هم</em> و جمله <em rel="fa_74_49_3-4" data-sentence="96:35">عن التذکرة</em> متعلق به کلمه <em rel="fa_74_49_5-5" data-sentence="171:5">معرضین</em> است.</span> </p> <p>و معنای جمله این است: حال که مطلب چنین است، پس چه شد-چه پیش آمد-برای مشرکین که تذکره قرآن را تکذیب می‌کنند، در حالی که از آن روی گردانند. و خلاصه چرا با اینکه واجب بود بر آنان که قرآن را تصدیق کنند، و بدان ایمان آورند از آن اعراض نمودند، و این جای تعجب است. </p> <h3> <span class="title" rel="74_49 74_50 74_51 74_52 74_53 74_54 74_55 74_56">تشبیه کفار اعراض کننده از قرآن، به گورخران رمیده از شیر ، و بیان انگیزه آنان در تکذیب</span> </h3> <p><code class="aya" rel="74_50"/> <span class="aya" rel="74_50-51" data-words="1-6">کأنهم حمر مستنفرة، فرت من قسورة</span> <span class="phrase">حال کفار را در اعراض از تذکره تشبیه کرده به <em rel="fa_74_50_2-2" data-sentence="44:374">حمر</em> که جمع حمار است، و البته منظور حمار وحشی یعنی گورخر است، و <em rel="fa_74_50_3-3" data-sentence="158:298">استنفار</em> به معنی نفرت است، <code class="aya" rel="74_51"/>و کلمه <em rel="fa_74_51_3-3" data-sentence="280:221">قسورة</em> به معنای شیر و شکارچی است، چون به هر دو معنا تفسیر شده، و معنای آیه این است که: این<code class="page" rel="20,157"/> کفار در حالی از تذکره نفرت و اعراض می‌کنند که گویی خران وحشی‌اند، و از شیر و یا شکارچی می‌گریزند.</span> </p> <p><code class="aya" rel="74_52"/> <span class="aya" rel="74_52" data-words="1-9">بل یرید کل امرئ منهم أن یؤتی صحفا منشرة</span> <span class="phrase">منظور از <em rel="fa_74_52_8-9" data-sentence="9:241">صحف منشره</em> کتاب آسمانی بر دعوت حق است، در این کلام با آمدن کلمه <em>بل</em> از سخن قبلی اعراض شده، می‌فرماید اعراضشان از تذکر، صرفا به خاطر نفرت نیست، بلکه هر فردی از ایشان توقع دارد که کتابی از ناحیه خدا و مشتمل بر آنچه قرآن مشتمل بر آن است نازل شود.</span> </p> <p>و این نسبتی که به کفار داده کنایه است از استکبار آنان نسبت به خدای سبحان، می‌فرماید اینان به شرطی حاضرند دعوت محمد (ص) را بپذیرند، و آن را رد نکنند که برای هر یک از ایشان مستقلا کتابی آسمانی نازل شود، و اما دعوت از طریق رسالت را به هیچ وجه نمی‌پذیرند، هر چند که حق باشد و معجزاتی روشن آن را تایید کند. </p> <p>پس آیه شریفه در معنای آیه زیر است که حکایت گفتار کفار است که گفتند: <span class="aya" rel="6_124" data-words="6-14">لن نؤمن حتی نؤتی مثل ما أوتی رسل الله</span><span class="footnote" rel="1" title="هرگز ایمان نخواهیم آورد تا وقتی که برای ما نازل شود همانند آنچه که برای رسولان خدا نازل شده سوره انعام، آیه ۱۲۴">*</span>. و نیز در معنای آیه زیر است که حکایت گفتار امت‌ها به رسولان خویش است‌ <span class="aya" rel="14_10" data-words="22-26">إن أنتم إلا بشر مثلنا</span>، و اساس این گفتار و حجت آنان بر نفی رسالت رسولان، در سابق بیان شد. </p> <p>بعضی<span class="footnote" rel="2" title="تفسیر کشاف، ج ۴، ص ۶۵۶">*</span> گفته‌اند: آیه شریفه در معنای سخنی است که کفار مکه به رسول خدا (ص) گفتند، و قرآن را چنین حکایت می‌کند: <span class="aya" rel="17_93" data-words="11-19">و لن نؤمن لرقیک حتی تنزل علینا کتابا نقرؤه</span><span class="footnote" rel="3" title="ما به افسون تو ایمان نخواهیم آورد، تا کتابی بر خود ما نازل شود که آن را بخوانیم سوره اسری، آیه ۹۳">*</span>. </p> <p>لیکن این سخن درست نیست، برای اینکه مدلول آیه مورد بحث این است که بر یک یک آنان صحفی منشره نازل شود، غیر از آنچه بر دیگران نازل شده، و آیه سوره اسری این را نمی‌گوید، بلکه مدلول آن این است که یک کتاب از آسمان بر پیامبر نازل شود که همه آن را بخوانند. </p> <p>       <code class="page" rel="20,158"/> بعضی<span class="footnote" rel="1" title="تفسیر کشاف، ج ۴، ص ۶۵۶">*</span> دیگر گفته‌اند: مراد کفار این بوده که کتابهایی از آسمان به نام یک یک آنان نازل شود، و در آنها به هر یک از آنان بگوید: فلانی!باید به محمد (ص) ایمان بیاوری . </p> <p>بعضی<span class="footnote" rel="2" title="تفسیر قمی، ج ۲، ص ۳۹۶">*</span> دیگر گفته‌اند: مرادشان این بوده که کتابی از آسمان بر آنان نازل شود، و در آن برائت از عذاب و مژده نعمتی فراوان به آنان بدهد، تا ایمان بیاورند، و گر نه هم چنان بر کفر خود می‌مانند. بعضی<span class="footnote" rel="3" title="توحید صدوق، ص ۲۰، ح ۶، ط جامعه مدرسین">*</span> وجوهی دیگر گفته‌اند، که از سیاق آیه به دور است، و بیانش گذشت. </p> <p><code class="aya" rel="74_53"/> <span class="aya" rel="74_53" data-words="1-5">کلا بل لا یخافون الآخرة</span> این جمله رد توقع بیجای آنان است، به این بیان که دعوت رسالت یک ادعای بی‌دلیل نیست، بلکه آیات و معجزات روشن و دلیلهای قطعی جای هیچ شکی برای کسی باقی نمی‌گذارد، پس حجت خدا بر رسولش و بر دیگران به طور مساوی قائم و تمام است، و حاجتی نیست به اینکه برای هر یک از افراد دعوت شده به دین صحفی منشره نازل شود. </p> <p>علاوه بر این رسالت نیازمند به طهارت ذات و صلاحیت نفس است، آن طهارت و صلاحیتی که نفوس سایر مردم فاقد آنند، هم چنان که این معنا از پاسخی که خدای تعالی به توقع کفار داده فهمیده می‌شود، کفار گفته بودند: <span class="aya" rel="6_124" data-words="6-14">لن نؤمن حتی نؤتی مثل ما أوتی رسل الله</span>، در پاسخ فرمود: <span class="aya" rel="6_124" data-words="15-19">الله أعلم حیث یجعل رسالته</span><span class="footnote" rel="4" title="خدا بهتر می‌داند که رسالتش را کجا قرار بدهد سوره انعام، آیه ۱۲۴">*</span>. </p> <p> <span class="aya" rel="74_53" data-words="2-5">بل لا یخافون الآخرة</span> -کلمه <em>بل</em> برای اعراض از مطلب قبلی است که می‌فرمود: توقع دارند که بر یک یک آنان صحفی منشره نازل شود می‌خواهد بفرماید این پیشنهادشان یک پیشنهاد جدی نیست، بهانه‌ای است که می‌خواهند به وسیله آن خود را از گیر دعوت دین رها سازند، و علت حقیقی کفر و تکذیبشان به دعوت دینی این است که اینان از آخرت نمی‌ترسند، و اگر می‌ترسیدند ایمان می‌آوردند، و بعد از تمامیت حجت و وجود آیات بینات هرگز پیشنهادی نمی‌کردند. </p> <p><code class="aya" rel="74_54"/> <span class="aya" rel="74_54" data-words="1-3">کلا إنه تذکرة</span> این جمله رد و منع دومی از پیشنهاد کفار است، و معنایش این است که: ما چنین کتابی نازل نمی‌کنیم، قرآن برای تذکره و اندرز کافی است، و ما از قرآن چیزی بیش از این       <code class="page" rel="20,159"/> نخواسته‌ایم، اثر این قرآن همان جزایی است که نزد ما برای مطیع و عاصی آماده شده است. </p> <p><code class="aya" rel="74_55"/> <span class="aya" rel="74_55" data-words="1-3">فمن شاء ذکره</span> یعنی هر که بخواهد از آن پند می‌گیرد چرا که دعوت و موعظه قرآن اجباری نیست و در ظرف اختیار و آزادی اراده دعوت می‌کند. </p> <p><code class="aya" rel="74_56"/> <span class="aya" rel="74_56" data-words="1-13">و ما یذکرون إلا أن یشاء الله هو أهل التقوی و أهل المغفرة</span> این آیه توهمی را دفع می‌کند که ممکن است از جمله‌ <span class="aya" rel="74_55" data-words="1-3">فمن شاء ذکره</span> به ذهن کسانی بیاید و خیال کنند اختیار به دست خودشان است، و خود مستقل در اراده‌اند، و اگر نخواستند متذکر شوند بر خدا غالب گشته، و او را در به کرسی نشاندن اراده خود عاجز ساخته‌اند، او خواسته بود اینان متذکر بشوند، و اینان خواستند نشوند و نشدند. </p> <p>و حاصل دفع این است که: حکم قدر در افعال آنان مانند همه چیز دیگر جاری است، و تذکر آنان-البته اگر متذکر شوند-هر چند فعل اختیاری و صادر از ایشان است، و اکراه و اجباری در کار نیست، خدای تعالی هم خواسته تا به اختیار خود متذکر شوند، به این معنا خدای تعالی هیچ وقت از هیچ انسانی با خواست تکوینیش نخواسته که‌ فلان عمل را بی‌اختیار انجام بدهد، بلکه اراده تکوینی کرده که هر چه می‌کند به اختیار و اراده خود کند، پس فعل اختیاری در عین اینکه نسبت به انسان فاعل نسبت امکان دارد، در عین حال نسبت به اراده الهی ضروری التحقق است، و گر نه محقق نمی‌شد. </p> <p> <span class="aya" rel="74_56" data-words="8-13">هو أهل التقوی و أهل المغفرة</span> -یعنی او اهلیت آن را دارد که از او پروا شود، چون او ولایت مطلقه بر هر چیز دارد، و سعادت و شقاوت انسان به دست اوست، و نیز اهلیت آن را دارد که پروا کنندگان خود را بیامرزد، چون او آمرزگار رحیم است. </p> <p>و این جمله یعنی جمله‌ <span class="aya" rel="74_56" data-words="8-13">هو أهل التقوی و أهل المغفرة</span> می‌تواند تعلیل جمله قبل یعنی‌ <span class="aya" rel="74_54-55" data-words="2-6">إنه تذکرة، فمن شاء ذکره</span> باشد که روشن است، و نیز جمله‌ <span class="aya" rel="74_56" data-words="1-7">و ما یذکرون إلا أن یشاء الله</span> را تعلیل کند، چون اهل تقوی و اهل مغفرت بودن خدای تعالی وقتی صحیح و تمام است که دارای اراده‌ای نافذ در اراده‌ها و اعمال خلق باشد، و خلاصه خلق در آنچه می‌خواهند آزاد نباشند، و با تمرد و استکبار خود خدا را عاجز نسازند. </p> <h3>بحث روایتی‌ <span class="title" rel="74_52 74_49 74_50 74_51 74_53 74_54 74_55 74_56">چند روایت در باره مراد از اینکه کفار می‌خواستند به هر کدام صحفی منشره داده شود</span> </h3> <p> در تفسیر قمی در روایت ابی الجارود از امام باقر (ع) آمده که در تفسیر<code class="page" rel="20,160"/> جمله <span class="aya" rel="74_52" data-words="1-9">بل یرید کل امرئ منهم أن یؤتی صحفا منشرة</span> <em>فرموده: </em> شان نزول این آیه آن بود که مردم به رسول خدا (ص) گفته بودند: ای محمد به ما چنین رسیده که در بنی اسرائیل هر کس مرتکب گناهی می‌شد صبح، گناه و کفاره گناه خود را در نوشته‌ای پهلوی سرش می‌دید،  (چرا در این امت چنین نیست؟). </p> <p>جبرئیل به رسول خدا (ص) نازل شد، و عرضه داشت: قوم تو سنت جاریه در بنی اسرائیل در باره گناهان را خواستند، اگر بخواهند ما با ایشان نیز همان رفتار را می‌کنیم، و آنان را به همان عذابهایی که بنی اسرائیل را گرفتیم می‌گیریم، و مردم حس کردند رسول خدا (ص) دوست ندارد که چنین سنتی در امتش جریان یابد<span class="footnote" rel="1" title="تفسیر قمی، ج ۲، ص ۳۹۶">*</span>. </p> <p>مؤلف: این داستان با لحن آیه نمی‌سازد و در خود روایت هم اشاره‌ای است به اینکه این قصه معتبر نیست،  (چون در آخرش آمده: حس کردند رسول خدا (ص) دوست ندارد...). </p> <p>و در الدر المنثور است که عبد بن حمید و ابن جریر و ابن منذر از سدی از ابی صالح روایت کرده‌اند که گفت: مردم گفتند اگر محمد (ص) در ادعایش صادق است این معجزه را بیاورد که هر روز صبح زیر سر هر یک از ما نوشته‌ای دیده شود، که در آن نوشته باشد تو ای فلانی از آتش دوزخ برائت و امنیت داری، در پاسخ این آیه نازل شد: <span class="aya" rel="74_52" data-words="1-9">بل یرید کل امرئ منهم أن یؤتی صحفا منشرة</span><span class="footnote" rel="2" title="مجمع البیان، ج ۱۰، ص ۳۹۲">*</span>. </p> <p>مؤلف: سیاق آیات و ردعی که در آن است، با این قصه سازگار نیست. </p> <p>و نیز در آن کتاب آمده که عبد بن حمید و ابن منذر، از مجاهد روایت کرده‌اند که در تفسیر آیه‌ <span class="aya" rel="74_52" data-words="1-9">بل یرید کل امرئ منهم أن یؤتی صحفا منشرة</span> گفته: یعنی در هر صبح نامه‌ای از خدای تعالی به یک یک آنان برسد به این مضمون: این نامه‌ای است از رب العالمین به فلان بن فلان همین که از خواب برمی‌خیزد نامه را پهلوی سرش ببیند، و آن را بخواند<span class="footnote" rel="3" title="مجمع البیان، ج ۱۰، ص ۳۹۲">*</span>. </p> <p>مؤلف: آنچه در این روایت آمده قابل انطباق با مضمون روایت قبلی، و هم با بیانی است که ما در معنای آیه داشتیم. </p> <p>و نیز در آن کتاب آمده که عبد بن حمید و ابن منذر از قتاده روایت کرده‌اند که در تفسیر آیه‌ <span class="aya" rel="74_52" data-words="1-9">بل یرید کل امرئ منهم أن یؤتی صحفا منشرة</span> گفته عده‌ای از مردم به محمد     <code class="page" rel="20,161"/> (ص) گفتند اگر خیلی دوست داری پیرویت کنیم باید کتابی برای خصوص ما نازل شود، و به ما فرمان دهد تا تو را پیروی کنیم<span class="footnote" rel="1" title="الدر المنثور، ج ۶، ص ۲۸۶">*</span>. </p> <p>مؤلف: این روایت قابل انطباق با آن نظریه‌ای است که در تفسیر این آیه گذشت، و می‌گفت: آیه مورد بحث همان را می‌گوید که آیه‌ <span class="aya" rel="17_93" data-words="11-14">و لن نؤمن لرقیک...</span> بیانش می‌کند، و خلاصه اینکه می‌توان احتمال داد صاحب آن نظریه، نظریه خود را از این روایت گرفته، و اشکال ما به این نظریه گذشت. </p> <h3> <span class="title" rel="74_56">روایاتی در باره معنای‌ <span class="aya" rel="74_56" data-words="8-13">هو أهل التقوی و أهل المغفرة</span> </span> </h3> <p> و در تفسیر قمی در ذیل آیه‌ <span class="aya" rel="74_56" data-words="8-13">هو أهل التقوی و أهل المغفرة</span> آمده که امام فرمود: یعنی خدا اهلیت آن را دارد که از او پروا کنند و اهلیت آن را دارد که بیامرزد<span class="footnote" rel="2" title="الدر المنثور، ج ۶، ص ۲۸۶">*</span>. </p> <p>و در کتاب توحید به سند خود از ابی بصیر از امام صادق (ع) روایت آورده که در تفسیر آیه‌ <span class="aya" rel="74_56" data-words="8-13">هو أهل التقوی و أهل المغفرة</span> فرموده: خدای عز و جل می‌فرماید: من اهلیت آن را دارم که از من پروا شود، و بنده‌ام چیزی را شریکم نگیرد، و من اهلیت آن را دارم که اگر بنده‌ای شریکی برایم نگیرد داخل بهشتش کنم. و نیز فرموده: خدای تبارک و تعالی به عزت و جلال خود سوگند یاد کرده که احدی از اهل توحید را به آتش نسوزاند<span class="footnote" rel="3" title="الدر المنثور، ج ۶، ص ۲۸۶">*</span>. </p> <p>و در الدر المنثور است که، ابن مردویه از عبد اللَّه بن دینار روایت آورده که گفت: من از ابو هریره و ابن عمر و ابن عباس شنیدم که می‌گفتند: شخصی از رسول خدا (ص) پرسید معنای جمله‌ <span class="aya" rel="74_56" data-words="8-13">هو أهل التقوی و أهل المغفرة</span> چیست؟ فرمود: خدای تعالی می‌فرماید من اهلیت آن را دارم که خلق از من پروا کند، و کسی و چیزی را شریکم نکند، که اگر پروا کرد و شریکی برایم قرار نداد، در آن صورت من اهلیت آن را دارم که ما سوای شرک را بیامرزم<span class="footnote" rel="4" title="الدر المنثور، ج ۶، ص ۲۸۷">*</span>. </p> <p>مؤلف: در معنای این روایت روایات زیادی از رسول خدا (ص) رسیده است. </p> 
