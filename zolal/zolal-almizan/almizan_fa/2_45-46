<h3 class="ayas">سوره البقرة آیه‌های ۴۵ تا ۴۶</h3><code class="section" rel="2_45-46"/><h3>ترجمه آیات</h3> <p> <span class="trans" rel="2_45">از صبر و نماز کمک بجوئید و آن بسی سنگین است مگر برای خشوع پیشگان.  «۴۵» </span><span class="trans" rel="2_46">که یقین دارند به پیشگاه پروردگار خویش می‌روند و باو باز می‌گردند.  «۴۶» </span></p> <h3>بیان</h3> <h3> <span class="title" rel="2_45 2_46">استعانت به صبر و صلاة</span> </h3> <p>  و استعینوا بالصبر و الصلاة کلمه استعانت بمعنای طلب کمک است، و این در وقتی صورت می‌گیرد که نیروی انسان به تنهایی نمی‌تواند مهم و یا حادثه‌ای را که پیش آمده بر وفق مصلحت خود بر طرف سازد، و اینکه فرموده: از صبر و نماز برای مهمات و حوادث خود کمک بگیرید، برای اینست که در حقیقت یاوری بجز خدای سبحان نیست، در مهمات یاور انسان مقاومت و خویشتن داری آدمی است، به اینکه استقامت بخرج داده، ارتباط خود را با خدا وصل نموده، از<code class="page" rel="1,229"/> صمیم دل متوجه او شود، و بسوی او روی آورد، و این همان صبر و نماز است، و این دو بهترین وسیله برای پیروزی است، چون صبر هر بلا و یا حادثه عظیمی را کوچک و ناچیز می‌کند، و نماز که اقبال بخدا، و التجاء باو است، روح ایمان را زنده می‌سازد، و بآدمی می‌فهماند: که بجایی تکیه دارد که انهدام پذیر نیست، و به سببی دست زده که پاره شدنی نیست. </p> <p> <span class="aya" rel="2_45" data-words="6-11">و إنها لکبیرة إلا علی الخاشعین</span> الخ، ضمیر ها به کلمه صلاة بر می‌گردد، و اما اینکه آن را به کلمه استعانت که جمله استعینوا متضمن آنست بر گردانیم، ظاهرا با جمله‌ <span class="aya" rel="2_45" data-words="9-11">إلا علی الخاشعین</span> منافات داشته باشد، برای اینکه خشوع با صبر خیلی نمیسازد، و فرق میانه خشوع و خضوع با اینکه معنای تذلل و انکسار در هر دو هست، این است که خضوع مختص بجوارح و اعضای بدنی آدمی است، ولی خشوع مختص بقلب است. </p> <h3> <span class="title" rel="2_46">وجه استعمال کلمه <em>ظن</em> در <span class="aya" rel="2_46" data-words="1-5">الذین یظنون أنهم ملاقوا ربهم</span> </span> </h3> <p> <span class="aya" rel="2_46" data-words="1-5">الذین یظنون أنهم ملاقوا ربهم</span> الخ، این مورد اعتقاد بآخرت، موردی است که هر کس باید بدان یقین حاصل کند، هم چنان که در جای دیگر فرموده: <span class="aya" rel="2_4" data-words="12-15">و بالآخرة هم یوقنون</span><span class="footnote" rel="1" title="سوره بقره آیه ۴">*</span>، با این حال چرا در آیه مورد بحث مظنه و گمان به آن را کافی دانسته؟ ممکن است و جهش این باشد که برای حصول و پیدایش خشوع در دل انسان، مظنه قیامت و لقاء پروردگار کافی است؟ چون علومی که بوسیله اسباب تدریجی بتدریج در نفس پیدا میشود، نخست از توجه، و بعد شک، و سپس بترجیح یکی از دو طرف شک، که همان مظنه است پیدا شده، و در آخر احتمالات مخالف بتدریج از بین می‌رود، تا ادراک جزمی که همان علم است حاصل شود. </p> <p>و این نوع از علم وقتی بخطری هولناک تعلق بگیرد باعث غلق و اضطراب و خشوع نفس میشود، و این غلق و خشوع از وقتی شروع میشود، که گفتیم یک طرف شک رجحان پیدا می‌کند، و چون امر نامبرده خطری و هولناک است، قبل از علم بان، و تمامیت آن رجحان، نیز دلهره و ترس در نفس می‌آورد. </p> <p>پس بکار بردن مظنه در جای علم، برای اشاره باین بوده، که اگر انسان متوجه شود به اینکه ربی و پروردگاری، دارد که ممکن است روزی با او دیدار کند، و بسویش برگردد، در ترک مخالفت و رعایت احتیاط صبر نمی‌کند، تا علم برایش حاصل شود، بلکه همان مظنه او را وادار باحتیاط می‌کند. </p> <p>هم چنان که شاعر گفته: <span class="poem">فقلت لهم: ظنوا بالفی مذحج‌ / سراتهم فی الفارسی المسرد، </span> یعنی بایشان گفتم گمان کنید که دو هزار مرد جنگی از قبیله مذحج بسوی شما روی آورده‌اند، که   <code class="page" rel="1,230"/> بزرگان ایشان همه در زره‌های بافت فارس هستند. </p> <p>چه شاعر در این شعر مردم خود را بصرف مظنه ترسانده، با اینکه باید مردم را بدشمن یقینی ترساند، نه به مشکوک، و این بدان جهت است که ظن بدشمن هم برای واداری مردم بترک مخالفت کافی است، و حاجت بیقین نیست، تا شخص تهدید کننده برای تحصیل یقین در مردم، و تفهیم آنان خود را بزحمت بیندازد و یا اعتنایی بشان آنان کند. </p> <p>و بنا بر این، آیه مورد بحث با آیه: <span class="aya" rel="18_110" data-words="12-19">فمن کان یرجوا لقاء ربه، فلیعمل عملا صالح</span>، هر که امید دیدار پروردگارش دارد، باید عمل صالح کند<span class="footnote" rel="1" title="سوره کهف آیه ۱۱۰">*</span>، قریب المضمون میشود، چون در این آیه نیز امید بدیدار خدا را در واداری انسان بعمل صالح کافی دانسته است، البته همه این حرفها در صورتی است که منظور از لقاء پروردگار در جمله ملاقوا ربهم، مسئله قیامت باشد، و اما در صورتی که منظور از آن تصویری باشد که بزودی در سوره اعراف انشاء اللَّه خواهید دید، در آن صورت دیگر هیچ محذوری در کار نیست. </p> <h3>بحث روایتی‌ <span class="title" rel="2_45 2_46"> شامل روایاتی در باره استعانت از صبر و صلاة و مراد از صبر و... </span> </h3> <p> در کافی<span class="footnote" rel="2" title="فروع کافی ج ۳ ص ۴۸۰ ح ۱">*</span> از امام صادق ع روایت کرده که فرمود: هر وقت امری و پیشامدی علی ع را بوحشت می‌انداخت، برمیخاست، و بنماز می‌ایستاد، و می‌فرمود: <span class="aya" rel="2_45" data-words="2-5">استعینوا بالصبر و الصلاة</span>، از صبر و نماز کمک بگیرید. </p> <p>و نیز در کافی<span class="footnote" rel="3" title="فروع کافی ج ۴ ص ۶۳ ح ۷">*</span> از آن جناب روایت کرده، که در ذیل آیه نامبرده فرمود: صبر همان روزه است، و فرمود: هر وقت حادثه‌ای برای کسی پیش آمد، روزه بگیرد، تا خدا آن را بر طرف سازد، چون خدای تعالی فرموده: <span class="aya" rel="2_45" data-words="1-3">و استعینوا بالصبر</span>، که منظور از آن روزه است. </p> <p>مؤلف: مضمون دو حدیث بالا را عیاشی<span class="footnote" rel="4" title="عیاشی ج ۱ ص ۴۳ ح ۳۹-۴۰">*</span> هم در تفسیر خود روایت کرده، و تفسیر صبر بروزه، از باب جری یعنی تطبیق کلی بر مصداق است. </p> <p>و در تفسیر عیاشی<span class="footnote" rel="5" title="عیاشی ج ۱ ص ۴۳ ح ۴۱">*</span> از ابی الحسن ع روایت آمده، که فرمود: صبر در این آیه بمعنای روزه است، و هر گاه امر ناگواری برای کسی پیش آید، روزه بگیرد، تا بر طرف شود، چون خدای تعالی           <code class="page" rel="1,231"/> فرمود: <span class="aya" rel="2_45" data-words="1-11">و استعینوا بالصبر و الصلاة، و إنها لکبیرة إلا علی الخاشعین</span>، و خاشع بمعنای کسی است که در نماز خود حالت ذلت بخود بگیرد، و منظور از خاشعان در این آیه رسول خدا ص و امیر المؤمنین ع است. </p> <p>مؤلف: امام علی از آیه شریفه استحباب روزه و نماز را در هنگام نزول شدائد و ناملایمات استفاده کرده، و نیز استحباب توسل برسولخدا و ولی خدا در اینگونه مواقع را از آیه شریفه در آورده است، و این در حقیقت تاویل کلمه صوم و صلاة برسولخدا  ص و امیر المؤمنین ع است. </p> <p>و در تفسیر عیاشی<span class="footnote" rel="1" title="عیاشی ج ۱ ص ۴۴ ح ۴۲">*</span> نیز از علی ع روایت کرده، که در ذیل آیه‌ <span class="aya" rel="2_46" data-words="1-5">الذین یظنون أنهم ملاقوا ربهم</span> الخ، فرموده: یعنی یقین دارند به اینکه مبعوث میشوند، و مراد بظن در این آیه یقین است. </p> <p>مؤلف: این روایت را صدوق<span class="footnote" rel="2" title="توحید صدوق ص ۲۶۷ س ۹">*</span> نیز نقل کرده. </p> <p>ابن شهر آشوب از امام باقر ع روایت کرده که فرمود: این آیه در باره علی، و عثمان بن مظعون، و عمار بن یاسر، و رفقای ایشان نازل شده است.<span class="footnote" rel="3" title="مناقب و تفسیر برهان ج ۱ ص ۹۴ ح ۷">*</span>       <code class="page" rel="1,232"/> </p>
