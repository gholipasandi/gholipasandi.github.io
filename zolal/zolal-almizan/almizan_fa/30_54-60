<h3 class="ayas">سوره الروم آیه‌های ۵۴ تا ۶۰</h3><code class="section" rel="30_54-60"/><h3>ترجمه آیات</h3> <p> <span class="trans" rel="30_54">خدا آن کسی است که شما را از ناتوانی آفرید، و از پس ناتوانی نیرو داد، و از پس نیرو دو باره ناتوانی و پیری آورد، هر چه بخواهد خلق می‌کند، و او دانای توانا است.  «۵۴» </span><span class="trans" rel="30_55">روزی که رستاخیر بپا شود، بزه‌کاران سوگند خورند که جز ساعتی درنگ نکرده‌اند، روش آنان در دنیا هم همین طور بود که حق را باطل، و آیات دارای دلالت را بی دلالت وانمود می‌کردند.  «۵۵» </span><span class="trans" rel="30_56">و کسانی که علم و ایمان داده شدند، گویند همان طور که خدا در کتابش خبر داده بود، طول<code class="page" rel="16,307"/> مدت بین دنیا و آخرت را خوابیده‌اید، و این همان آخرت و روز رستاخیر است، اما شما در دنیا به آن علم و ایمان نداشتید.  «۵۶» </span><span class="trans" rel="30_57">در آن روز کسانی که ستم کردند عذرخواهیشان سودشان ندهد، و ایشان را به دفاع از خود دعوت نکنند.  «۵۷» </span><span class="trans" rel="30_58">برای مردم در این قرآن همه جور مثل زده‌ایم، و چون آیه‌ای برای ایشان بیاوری، کسانی که کافرند گویند شما (از نظر ما) جز مردمی بیهوده کار نیستید.  «۵۸» </span><span class="trans" rel="30_59">خدا این چنین بر دل کسانی که نمی‌دانند مهر می‌نهد.  «۵۹» </span><span class="trans" rel="30_60">پس تو صبر کن که وعده خدا درست است، و آن کسان که یقین ندارند، تو را به سبک سری وا ندارند.  «۶۰» </span></p>           <h3>بیان آیات</h3> <p> این آیات فصل چهارم از آیات سوره است، که از نظر مضمون نظیر آیات قبل است، و سوره با آن خاتمه می‌یابد. </p> <h3> <span class="title" rel="30_54 30_55 30_56 30_57 30_58 30_59 30_60">یاد آوری مراحل خلقت و حیات انسان و وصف حال مجرمین در قیامت که به سبب عدم اعتقادشان به معاد، بعد از رستاخیز فاصله بین مرگ و بعث خود را ساعتی بیش نمی‌پندارند</span> </h3> <p> <span class="aya" rel="30_54" data-words="1-19">الله الذی خلقکم من ضعف ثم جعل من بعد ضعف قوة ثم جعل من بعد قوة ضعفا و شیبة...</span>  <em>ضعف</em> در مقابل قوت است، و کلمه <em>من</em> در جمله <em>من‌ضعف</em> برای ابتداء است. و آیه چنین معنی می‌دهد، که خدا خلقت شما را از ضعف ابتداء کرد، یعنی شما در ابتدای خلقت ضعیف بودید. و مصداق این ضعف-به طوری که از مقابله بر می‌آید-اول طفولیت است، هر چند که ممکن است بر نطفه هم صادق باشد. </p> <p>و مراد از قوت بعد از ضعف، رسیدن طفل است به حد بلوغ، و مراد از ضعف بعد از قوت، دوران پیری است، و لذا کلمه <em>شیبة-پیری</em> را بر آن (ضعف) عطف کرد، تا تفسیر آن باشد، و اگر <em>ضعف</em> و <em>قوت</em> را نکره آورد، برای این است که دلالت کند بر ابهام، و معین نبودن مقدار، چون افراد در آن اختلاف دارند. </p> <p> <span class="aya" rel="30_54" data-words="20-22">یخلق ما یشاء</span> -یعنی هر چه می‌خواهد خلق می‌کند، هم چنان که ضعف را خواست و خلق کرد، و سپس قوت را خواست و خلق کرد، و در آخر ضعف را خواست و خلق کرد، و در این بیان صریح‌ترین اشاره است به اینکه پشت سرهم قرار داشتن این سه حالت، از مقوله خلقت است، و چون این حالی به حالی کردن انسانها در عین اینکه تدبیر است، خلق نیز<code class="page" rel="16,308"/> هست، پس این نیز، فعل خدا می‌باشد که خالق اشیاء است، پس دیگر کسی از مشرکین نگوید که این حالی به حالی کردن انسانها از آنجایی که از مقوله تدبیر است، به اله انسان مربوط می‌شود، نه خدا. </p> <p>آن گاه کلام را با ذکر دو صفت علم و قدرت خدا پایان داده، فرمود: <span class="aya" rel="30_54" data-words="23-26">و هو العلیم القدیر</span>. </p> <p><code class="aya" rel="30_55"/> <span class="aya" rel="30_55" data-words="1-13">و یوم تقوم الساعة یقسم المجرمون ما لبثوا غیر ساعة کذلک کانوا یؤفکون</span> این آیات به منزله دنباله‌ای است برای آیات سابق، که قدرت‌نمایی‌ها و براهین خدایی بر وحدانیت او، و نیز بر معاد را ذکر می‌کرد، و نیز به منزله توطئه و زمینه چینی است برای آیه‌ای که سوره با آن ختم می‌شود، چون بعد از آنکه مقداری از آیات و حجتها را بیان نموده، و اشاره فرمود به اینکه مشرکین از کسانی نیستند که انتظار ایمان از ایشان داشته، و یا حتی امید و طمع آن را داشته باشی، خواست بیان کند که ایمان نیاوردنشان به خاطر جهلی است که نسبت به حق دارند، و سخن حق را باطل می‌پندارند و آیات صریح الدلالة را بی دلالت می‌پندارند، و به همین جهت افتراء می‌بندند، و هیچ عذری هم که بدان متعذر شوند ندارند. </p> <p>و این افتراها و حالی به حالی شدن‌ها، و میلشان از حق به باطل، هم چنان در ایشان ادامه دارد، و از ایشان جدا شدنی نیست، تا قیام قیامت، برای این که در آن روز هم امر بر ایشان مشتبه می‌شود، خیال می‌کنند که بین مرگ و قیامت غیر از یک ساعت از روز درنگ نکرده‌اند، هم چنان که هر حقی بر آنان مشتبه می‌شد، و آن را باطل می‌پنداشتند. </p> <p>پس این که فرمود <span class="aya" rel="30_55" data-words="1-10">و یوم تقوم الساعة یقسم المجرمون ما لبثوا غیر ساعة</span> حکایت وضع ایشان است، که در مساله فاصله بین دنیا و آخرت دچار اشتباه شده، به حدی که پنداشتند که این فاصله ساعتی از یک روز بوده. </p> <p> <span class="aya" rel="30_55" data-words="11-13">کذلک کانوا یؤفکون</span> -یعنی این چنین از حق به سوی باطل می‌گرایند، به سوی حق دعوت می‌شوند، و بر ایشان استدلالها می‌شود، مع ذلک آن را باطل و خرافی می‌پندارند. </p> <p><code class="aya" rel="30_56"/> <span class="aya" rel="30_56" data-words="1-18">و قال الذین أوتوا العلم و الإیمان لقد لبثتم فی کتاب الله إلی یوم البعث فهذا یوم البعث...</span> این آیه حکایت کلام مؤمنین در رد سخن مجرمین است که می‌گفتند: <span class="aya" rel="30_55" data-words="7-10">ما لبثوا غیر ساعة</span> چون مجرمین به خاطر روحیه مادی، و فرورفتگی که در نشاه دنیا داشتند، روز قیامت و فاصله آن تا دنیا را محکوم به همان نظام دنیا می‌دانستند، و با آن مقیاس می‌سنجیدند، لذا<code class="page" rel="16,309"/> گفتند: غیر از ساعتی درنگ نکردند و یک ساعت مقدار کمی از زمان است، گویا خیال می‌کردند که هنوز هم در دنیا هستند، چون فهم و شعورشان همین قدر بود. </p> <p>لذا اهل علم و ایمان سخن ایشان را رد کرده‌اند، که درنگ آنان یک ساعت نبوده، بلکه به مقدار فاصله بین دنیا و آخرت بوده است، همان فاصله‌ای که آیه‌ <span class="aya" rel="23_100" data-words="11-17">و من ورائهم برزخ إلی یوم یبعثون</span><span class="footnote" rel="1" title="و در پشت سرشان فاصله‌ای است تا روزی که مبعوث شوند سوره مؤمنون، آیه ۱۰۰">*</span> آن را بیان می‌کند. </p> <p>اهل علم و ایمان نتیجه گرفتند که این همان روز قیامت است، و لیکن مجرمین از آنجا که همیشه در باره قیامت در شک بودند، و جز به امور مادی دنیوی یقین پیدا نمی‌کردند، لذا پنداشتند که بیش از یک ساعت از ساعتهای دنیا از مردنشان نگذشته است. </p> <p>این است معنای کلام اهل علم و ایمان که گفتند <span class="aya" rel="30_56" data-words="8-23">لقد لبثتم فی کتاب الله إلی یوم البعث فهذا یوم البعث و لکنکم کنتم لا تعلمون</span> یعنی شما جاهل و شکاک بودید، یقین به چنین روز نداشتید، و به همین جهت امروز امر بر شما مشتبه شده است. </p> <p><span class="phrase">از اینجا معلوم می‌شود که مراد از علم و ایمان در جمله‌ <span class="aya" rel="30_56" data-words="4-7">أوتوا العلم و الإیمان</span> یقین و التزام به مقتضای یقین است، و اصولا <em>علم</em> در زبان قرآن عبارت است از یقین به خدا و آیات او، و <em rel="fa_30_56_7-7" data-sentence="236:70">ایمان</em> به معنی التزام به آنچه یقین اقتضای آن را دارد که خود موهبتی است الهی.</span> </p> <p>و نیز از اینجا روشن می‌شود که مراد از <span class="aya" rel="30_56" data-words="11-12">کتاب الله</span>، کتابهای آسمانی، و یا خصوص قرآن کریم است، و اینکه بعضی<span class="footnote" rel="2" title="روح المعانی، ج ۲۱، ص ۶۰">*</span> از مفسرین گفته‌اند در آیه تقدیم و تاخیری به کار رفته است، و تقدیر آیه: و قال الذین اوتوا العلم و الایمان فی کتاب اللَّه لقد لبثتم الی یوم البعث می‌باشد صحیح و قابل اعتنا نیست. </p> <p><code class="aya" rel="30_57"/> <span class="aya" rel="30_57" data-words="1-10">فیومئذ لا ینفع الذین ظلموا معذرتهم و لا هم یستعتبون</span>  <em>استعتاب</em> به معنای طلب عتبی است، و <em>عتبی</em> به معنای از بین بردن عتاب است، و معنای آیه این است که: آن روز معذرت خواهی از ظلم سودی به حالشان ندارد، و از ایشان نمی‌خواهند تا عتاب را از خود زایل کنند. </p> <p><code class="aya" rel="30_58"/> <span class="aya" rel="30_58" data-words="1-10">و لقد ضربنا للناس فی هذا القرآن من کل مثل</span>... <span class="aya" rel="30_58" data-words="20-21">إلا مبطلون</span> این آیه اشاره است‌به اینکه اشخاص مورد بحث به روگردانی از حق مبتلا شدند، به     <code class="page" rel="16,310"/> حدی که دیگر هر چه مثلها برایشان آورده شود، و هر قدر آن مثلها، حق را به دلها نزدیک کند، سودی به حالشان ندارد، چون مهر بر لبهایشان زده شده، و حالت روگردانی جزو طبیعتشان شده است. </p> <p>و لذا دنبال این بیان فرموده‌ <span class="aya" rel="30_58" data-words="11-21">و لئن جئتهم بآیة لیقولن الذین کفروا إن أنتم إلا مبطلون</span> یعنی هر آیتی برایشان بیاوری آنها که کافر شدند خواهند گفت چیزی جز باطل نیاورده‌ای، و این را بدان جهت می‌گویند که روگردان از حق شدند، و هر حقی را باطل می‌بینند. در این جمله می‌توانست به آوردن ضمیر کفار اکتفاء نموده، بفرماید: و لئن جئتهم بآیة لیقولون ان انتم... ، ولی به جای ضمیر، کلمه موصول <em>الذین</em> و صله <em>کفروا</em> را آورده، برای این که منشا و علت این حرفشان را بیان کند و بفهماند که اگر این حرف را می‌زنند به خاطر کفرشان است. </p> <p><code class="aya" rel="30_59"/> <span class="aya" rel="30_59" data-words="1-8">کذلک یطبع الله علی قلوب الذین لا یعلمون</span> منظور از جمله <em>نمی‌دانند</em> این است که در باره خدا و آیات او که یکی از آنها مساله بعث است جاهلند، و تازه بر جهل و شک خود اصرار هم می‌ورزند. </p> <p><code class="aya" rel="30_60"/> <span class="aya" rel="30_60" data-words="1-11">فاصبر إن وعد الله حق و لا یستخفنک الذین لا یوقنون</span> یعنی به هر عکس العملی که با تو روبرو می‌شوند بساز، و در برابر اینکه می‌گویند: <span class="aya" rel="30_58" data-words="18-21">إن أنتم إلا مبطلون</span> و سایر زورگوییهایشان صبر کن، که وعده خدا حق است و اگر او وعده داده که یاریت کند، قطعا خواهد کرد، هم چنان که در آیات قبل نیز فرموده: <span class="aya" rel="30_47" data-words="15-20">و کان حقا علینا نصر المؤمنین</span>، پس کسانی که یقین به وعده خدای سبحان ندارند، تو را سست نسازند. </p> <p>و اینکه بعضی<span class="footnote" rel="1" title="روح المعانی، ج ۲۱، ص ۶۲">*</span> گفته‌اند مراد از <span class="aya" rel="30_60" data-words="10-11">لا یوقنون</span>، این است که به آنچه از آیات بینات که برایشان می‌خوانی یقین ندارند، و آن را تکذیب نموده تو را با اباطیل خود اذیت می‌کنند، صحیح نیست، چون همان طور که گفتیم وعده آخر آیه و اول آن یکی است، و آن وعده به نصرت است. </p> 
