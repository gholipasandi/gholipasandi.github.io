<h3 class="ayas">سوره ص آیه‌های ۴۹ تا ۶۴</h3><code class="section" rel="38_49-64"/><h3>ترجمه آیات</h3> <p> <span class="trans" rel="38_49">این داستانها که از <em>اوابین</em> آوردیم ثنای جمیلی بود از ایشان، و مردم با تقوی سرانجامی نیک دارند.  «۴۹» </span><span class="trans" rel="38_50">بهشت‌هایی دائمی با درهای گشوده و بدون مانع.  «۵۰» </span><span class="trans" rel="38_51">در حالی که در بهشت تکیه داده میوه‌های بسیار و نوشیدنی در اختیار دارند. <code class="page" rel="17,331"/> «۵۱» </span><span class="trans" rel="38_52"> پرهیزکاران همسرانی پر ناز و کرشمه دارند.  «۵۲» </span><span class="trans" rel="38_53">این همان پاداشهایی است که برای روز قیامت وعده داده شده‌اید.  «۵۳» </span><span class="trans" rel="38_54">این همان رزق ما است که فنا پذیر نیست.  «۵۴» </span><span class="trans" rel="38_55">این بود آنچه مربوط به متقین است و اما طاغیان بدترین بازگشتگاهی دارند.  «۵۵» </span><span class="trans" rel="38_56">جهنمی که حرارتش را خواهند چشید و چه بد بستری است جهنم.  «۵۶» </span><span class="trans" rel="38_57">این است که باید آن را بچشند، آبی است داغ و چرکی است متعفن.  «۵۷» </span><span class="trans" rel="38_58">و اشباه دیگری نظیر آن.  «۵۸» </span><span class="trans" rel="38_59">این فوج انبوه که با خود می‌بینید پیروان شما پیشوایانند. در پاسخ می‌گویند: مرحبا برایشان مباد، چون بطور قطع داخل آتش خواهند شد.  «۵۹» </span><span class="trans" rel="38_60">پیروان در پاسخ گویند: بلکه مرحبا بر خودتان مباد، چون شما این آتش را از پیش برای ما درست کردید که چه بد قرارگاهی است.  «۶۰» </span><span class="trans" rel="38_61">گفتند: پروردگارا هر کس این عذاب را از پیش برای ما درست کرد عذابی دو چندان برایش در آتش بیفزای.  «۶۱» </span><span class="trans" rel="38_62">و گفتند چه می‌شود ما را که نمی‌بینیم مردانی را که همواره از اشرارشان می‌پنداشتیم؟.  «۶۲» </span><span class="trans" rel="38_63">آیا آنان را به خطا مسخره گرفته بودیم یا چشمهایمان به آنان نمی‌افتد؟.  «۶۳» </span><span class="trans" rel="38_64">این است به حقیقت تخاصم اهل آتش.  «۶۴» </span></p>                           <h3>بیان آیات‌ <span class="title" rel="38_49 38_50 38_51 38_52 38_53 38_54 38_55 38_56 38_57 38_58 38_59 38_60 38_61 38_62 38_63 38_64">وصف حال متقیان در بهشت</span> </h3> <p> این آیات فصل دیگری است از کلام که در آن سرانجام کار متقین و طاغیان را بیان نموده متقین را بشارت داده، و کفار را انذار و تهدید می‌کند. </p> <p> <span class="aya" rel="38_49" data-words="1-7">هذا ذکر و إن للمتقین لحسن مآب</span> <span class="phrase">کلمه <em>هذا</em> اشاره است به داستانهایی که از <em>اوابین</em> از انبیای گرام نقل فرموده و اینکه می‌فرماید: <em>این ذکر است</em> مراد از <em rel="fa_38_49_2-2" data-sentence="138:51">ذکر</em> شرف و ثنای جمیلی است که: از  <em>اوابین</em> کرده.</span> و معنای جمله-به طوری که دیگران<span class="footnote" rel="1" title="مجمع البیان، ج ۸، ص ۴۸۱">*</span> هم گفته‌اند-این است که: این داستانها که آوردیم شرف و ذکر جمیل و ثنای نیکی است برای <em>اوابین</em> از انبیاء. و   <code class="page" rel="17,332"/> خاطرات و ذکر خیری است که تا دنیا برقرار است از ایشان می‌ماند، هم چنان که ثواب آخرت هم برایشان آماده است، تا بازگشتگاه نیکی برایشان باشد. </p> <p>و <span class="phrase">بنا بر این تفسیر، مراد از <em rel="fa_38_49_5-5" data-sentence="26:96">متقین</em> یا فقط همان انبیای نامبرده شده هستند و یا عموم اهل تقوی خواهد بود که انبیاء هم داخل آنان هستند.</span> و در نتیجه زمینه گفتار همان متقین هستند، و اگر در پنج آیه بعد سخنی از طاغیان به میان آورده، از باب استطراد می‌باشد. </p> <p>ولی به نظر ما این طور نیست، چون از ظاهر آیه برمی‌آید که کلمه <em>هذا</em> اشاره به قرآن باشد. می‌فرماید: قرآن ذکر است، یعنی کتابی است مشتمل بر ذکر، و در نتیجه از این آیه به بعد، اجمال در آیه اول سوره که می‌فرمود: <span class="aya" rel="38_1" data-words="2-5">و القرآن ذی الذکر</span> به تفصیل بیان می‌شود، و در این آیات خدای سبحان دار آخرت را شرح می‌دهد که در آن برای متقین ثواب، و برای طاغیان عقاب آماده شده است. </p> <p> <span class="aya" rel="38_49" data-words="3-7">و إن للمتقین لحسن مآب</span> -کلمه <em>ماب</em> به معنای <em>مرجع</em> است. و اگر آن را نکره آورده به منظور تعظیم آن است. و معنای جمله روشن است. </p> <p><code class="aya" rel="38_50"/> <span class="aya" rel="38_50" data-words="1-5">جنات عدن مفتحة لهم الأبواب</span> یعنی آن بازگشتگاه خوب، عبارت است از جنت‌های با استقرار و دائمی. و باز بودن درها به روی آنان، کنایه است از اینکه متقین هیچ مانعی از تنعم به نعمتهای موجود در آن جنات ندارند، چون جنات برای آنها درست شده، و مال آنان است. </p> <p>بعضی<span class="footnote" rel="1" title="یعنی پیشوایان ضلالت در پاسخ پیروان که گناه را به گردن آنان انداختند گفتند: شما خودتان به خدا ایمان نیاوردید و ما بر شما تسلط نداشتیم بلکه خودتان مردمی طاغی بودید سوره صافات، آیه ۲۹ و ۳۰">*</span> از مفسرین گفته‌اند: مراد از این جمله این است که: درها به روی ایشان باز است، و احتیاجی نیست که پشت در بایستند، و یا حلقه در را بکوبند، تا به رویشان باز شود. </p> <p>بعضی<span class="footnote" rel="2" title="تفسیر منهج الصادقین، ج ۸، ص ۶۲">*</span> دیگر گفته‌اند: مراد این است که: درها بدون کلید به رویشان باز، و بدون قفل به رویشان بسته می‌شود. و به هر حال این آیه و چند آیه بعد در مقام بیان <em>حسن ماب</em> است. </p> <p><code class="aya" rel="38_51"/> <span class="aya" rel="38_51" data-words="1-8">متکئین فیها یدعون فیها بفاکهة کثیرة و شراب</span> یعنی در حالی که در آن جنات نشسته باشند، و مانند اشراف و عزیزان تکیه کرده باشند. </p> <p>و منظور از جمله‌ <span class="aya" rel="38_51" data-words="3-8">یدعون فیها بفاکهة کثیرة و شراب</span> این است که بفهماند اهل تقوی در بهشت حکمشان روا است، به نحوی که بین آنان و خواسته‌هایشان واسطه‌ای نیست، مثلا، از میوه‌های بهشتی که انواعی بسیار است، هر یک را صدا بزنند خود آن میوه و یا شراب   <code class="page" rel="17,333"/> نزدشان حاضر می‌شود، بدون این که احتیاج باشد که کسی آن میوه را برایشان بیاورد. </p> <p><code class="aya" rel="38_52"/> <span class="aya" rel="38_52" data-words="1-5">و عندهم قاصرات الطرف أتراب</span> ضمیر <em>هم</em> به متقین برمی‌گردد. و <span class="phrase">کلمه‌ <span class="aya" rel="38_52" data-words="3-4">قاصرات الطرف</span> صفتی است که در جای موصوف خود به کار رفته، و تقدیر کلام و عندهم ازواج قاصرات الطرف-نزد ایشان همسرانی است قاصرات الطرف می‌باشد و منظور از صفت <em rel="fa_38_52_3-4" data-sentence="213:74">قاصرات الطرف</em> این است که: آن همسران به شوهران خود راضی و قانعند، و چشم به دیگری ندارند.</span> ممکن هم هست کنایه باشد از اینکه همسرانی پر ناز و کرشمه‌اند. </p> <p>و <span class="phrase">کلمه <em rel="fa_38_52_5-5" data-sentence="5:29">أتراب</em> به معنای <em>اقران</em> است.</span> می‌خواهد بفرماید: همسران بهشتی همتای شوهران خویشند، نه از جهت سن با آنان اختلاف دارند، و نه از جهت جمال. ممکن هم هست مراد از <em>اقران</em> این باشد که مثل شوهران خویشند، هر قدر شوهران نور و بهائشان بیشتر شود، از ایشان هم حسن و جمال بیشتر می‌گردد. </p> <p><code class="aya" rel="38_53"/> <span class="aya" rel="38_53" data-words="1-5">هذا ما توعدون لیوم الحساب</span> کلمه <em>هذا</em> اشاره به مطالبی است که در باره بهشت و نعمت‌هایش بیان کرد. و خطاب در توعدون-وعده داده شده‌اید به متقین است، در نتیجه در آیه شریفه التفاتی از غیبت به خطاب به کار رفته و نکته‌اش این است که: خواسته است بفهماند صاحب سخن  (خدای تعالی) به شما اهل بهشت نزدیک است، و به شما اشراف دارد تا نعمت‌های صوری شما با این نعمت معنوی تکمیل گردد. </p> <p><code class="aya" rel="38_54"/> <span class="aya" rel="38_54" data-words="1-7">إن هذا لرزقنا ما له من نفاد</span> <span class="phrase">کلمه <em rel="fa_38_54_7-7" data-sentence="5:34">نفاد</em> به معنای فنا، و قطع شدن جیره است.</span> و به طوری که از سیاق به دست می‌آید آیه شریفه تتمه خطاب قبلی است. </p> <h3> <span class="title" rel="38_49 38_50 38_51 38_52 38_53 38_54 38_55 38_56 38_57 38_58 38_59 38_60 38_61 38_62 38_63 38_64">وصف حال طاغیان در جهنم و حکایت تخاصم و مشاجره متبوعان و تابعان در دوزخ</span> </h3> <p> <code class="aya" rel="38_55"/> <span class="aya" rel="38_55" data-words="1-6">هذا و إن للطاغین لشر مآب</span> کلمه <em>هذا</em> اشاره به مطالبی است که در باره متقین بیان نموده می‌فرماید: اینها که گفتیم در باره بازگشتگاه متقین بود. ممکن هم هست کلمه <em>هذا</em> اصلا اسم اشاره نباشد بلکه اسم فعل باشد و به معنای <em>خذا هذا</em> . و بقیه الفاظ آیه روشن است. </p> <p><code class="aya" rel="38_56"/> <span class="aya" rel="38_56" data-words="1-4">جهنم یصلونها فبئس المهاد</span> <span class="phrase">کلمه <em rel="fa_38_56_2-2" data-sentence="5:75">یصلونها</em> از مصدر <em>الصلی</em> است که به معنای داخل آتش شدن، و چشیدن حرارت آن است.</span> و یا به معنای تابع آتش شدن است. <span class="phrase">کلمه <em rel="fa_38_56_4-4" data-sentence="5:291">مهاد</em> -به طوری که در مجمع البیان آمده-به معنای بستر گسترده است، مثلا، وقتی گفته می‌شود: <em>مهدت له تمهیدا</em> <code class="page" rel="17,334"/> معنایش نظیر معنای این عبارت است که: بگوییم <em>وطات له توطئة</em><span class="footnote" rel="1" title="تفسیر منهج الصادقین، ج ۸، ص ۶۲">*</span>.</span> و آیه شریفه با آیه بعدش تفسیر سرانجام طاغیان است. </p> <p><code class="aya" rel="38_57"/> <span class="aya" rel="38_57" data-words="1-5">هذا فلیذوقوه حمیم و غساق</span> <span class="phrase">کلمه <em rel="fa_38_57_3-3" data-sentence="5:31">حمیم</em> به معنای حرارت بسیار زیاد است.</span> و <span class="phrase">کلمه <em rel="fa_38_57_5-5" data-sentence="5:76">غساق</em> -به طوری که در مجمع البیان آمده-به معنای چرکی است که تعفن بسیار داشته باشد.</span> البته به معنای دیگری هم تفسیر شده است<span class="footnote" rel="2" title="مجمع البیان، ج ۸، ص ۴۸۲">*</span> و دو کلمه‌ <span class="aya" rel="38_57" data-words="3-5">حمیم و غساق</span> بیان می‌کنند کلمه <em>هذا</em> را. و <span class="phrase">جمله  <em rel="fa_38_57_2-2" data-sentence="6:309">فلیذوقوه</em> می‌فهماند که خود طاغیان نمی‌خواهند از <em rel="fa_38_57_3-3" data-sentence="103:257">حمیم</em> و <em rel="fa_38_57_5-5" data-sentence="162:241">غساق</em> بخورند، ولی مجبورشان می‌کنند به خوردن، چون قاعده آن است که می‌فرمود: هذا حمیم و غساق فلیذوقوه -این حمیم و غساق است که باید بخورندش <em>ولی جمله</em> فلیذوقوه را جلوتر آورد و به حمیم و غساق اشاره کرد تا در هنگام فرمان نام آنها را نبرده باشد.</span> <code class="aya" rel="38_58"/> <span class="aya" rel="38_58" data-words="1-5">و آخر من شکله أزواج</span> شکل هر چیزی عبارت است از چیزی که مشابه آن، و از جنس آن باشد. و <span class="phrase">کلمه  <em rel="fa_38_58_5-5" data-sentence="6:28">ازواج</em> به معنای انواع و اقسام است.</span> و معنای جمله این است که: این نوع دیگری از جنس حمیم و غساق است که انواع مختلفی دارد و باید آن را بچشند. </p> <p><code class="aya" rel="38_59"/> <span class="aya" rel="38_59" data-words="1-4">هذا فوج مقتحم معکم</span>... <span class="aya" rel="38_61" data-words="10-11">فی النار</span> این سه آیه-به طوری که از سیاق برمی‌آید-تخاصم تابعان و متبوعان دوزخی را که از طاغیان بودند حکایت می‌کند. </p> <p><span class="phrase">پس جمله‌ <span class="aya" rel="38_59" data-words="1-4">هذا فوج مقتحم معکم</span> خطابی است از ناحیه خدای تعالی به متبوعین، و کلمه <em>هذا</em> اشاره به فوجی از تابعین است که دنبال متبوعین به دوزخ می‌روند، و کلمه  <em rel="fa_38_59_3-3" data-sentence="214:75">مقتحم</em> اسم فاعل از <em rel="fa_38_59_3-3" data-sentence="283:47">اقتحام</em> است که به معنای داخل شدن به سختی و دشواری است.</span> </p> <p>و جمله‌ <span class="aya" rel="38_59" data-words="5-10">لا مرحبا بهم إنهم صالوا النار</span> پاسخی است که متبوعین به گوینده جمله  <span class="aya" rel="38_59" data-words="1-3">هذا فوج مقتحم</span> می‌دهند. و کلمه <em>مرحبا</em> تحیتی است که به شخص وارد می‌دهند، و در حقیقت <em>رحب</em>  (وسعت) خانه را تقدیم آن شخص می‌کنند، پس این که پیشوایان و متبوعین ضلالت در باره تابعین خود می‌گویند <span class="aya" rel="38_59" data-words="5-7">لا مرحبا بهم</span>. معنایش این است که: وسعت و گشایشی برای آنان مباد. و اینکه باز در باره آنان می‌گویند: <span class="aya" rel="38_59" data-words="8-10">إنهم صالوا النار</span> معنایش این است که: ایشان در آتش داخل خواهند شد، و حرارت آن را خواهند چشید، و یا تابع آتش خواهند شد. و این جمله در حقیقت جمله‌ <span class="aya" rel="38_59" data-words="5-7">لا مرحبا بهم</span> را تعلیل می‌کند. </p> <p>   <code class="page" rel="17,335"/> <code class="aya" rel="38_60"/>و جمله‌ <span class="aya" rel="38_60" data-words="1-11">قالوا بل أنتم لا مرحبا بکم أنتم قدمتموه لنا فبئس القرار</span>، حکایت جوابی است که تابعان به متبوعان داده، می‌گویند: بلکه <em>لا مرحبا</em> به خود شما که این آتش را شما به جان ما افکندید، و ما را به این قرارگاه که بدترین قرارگاهست مبتلا ساختید. </p> <p><code class="aya" rel="38_61"/> <span class="aya" rel="38_61" data-words="1-11">قالوا ربنا من قدم لنا هذا فزده عذابا ضعفا فی النار</span> خدای سبحان در اینجا دیگر نقل نمی‌کند که پیشوایان در جواب پیروان که گناه را به گردن ایشان انداختند چه گفتند، ولی در سوره صافات که باز تخاصم آنان را حکایت کرده، نقل می‌کند که گفته‌اند: <span class="aya" rel="37_29-30" data-words="2-16">بل لم تکونوا مؤمنین، و ما کان لنا علیکم من سلطان بل کنتم قوما طاغین</span><span class="footnote" rel="1" title="مجمع البیان، ج ۸، ص ۴۸۲">*</span> پس آیه مورد بحث که از قول پیروان نقل می‌کند که گفتند: پروردگارا هر کس که این سرنوشت را برای ما درست کرد، به دو برابر عذاب در آتش مبتلا کن در حقیقت سخنی است که پیروان بعد از ختم تخاصم گفته‌اند. </p> <p>و <span class="phrase">جمله <em rel="fa_38_61_3-4" data-sentence="5:98">من قدم</em> جمله شرطیه، و جمله‌ <span class="aya" rel="38_61" data-words="7-8">فزده عذابا</span> جزای آن است.</span> و <span class="phrase">کلمه  <em rel="fa_38_61_9-9" data-sentence="6:18">ضعف</em> به معنای مثل است.</span> و <span class="phrase"><em rel="fa_38_61_8-9" data-sentence="0:62">عذاب ضعف</em> به معنای عذاب دارای ضعف و مثل است، و خلاصه عذاب دو برابر است.</span> </p> <p><code class="aya" rel="38_62"/> <span class="aya" rel="38_62" data-words="1-11">و قالوا ما لنا لا نری رجالا کنا نعدهم من الأشرار</span> <span class="phrase">گویندگان این سخن-به طوری که از سیاق برمی‌آید-عموم اهل دوزخ‌اند، و مرادشان از رجالی که دوزخیان آنان را از اشرار می‌پنداشتند، مؤمنین است که در آن هنگام که در بهشت هستند و دوزخیان دنبال آنان می‌گردند، و پیدایشان نمی‌کنند، به یکدیگر می‌گویند: چه می‌شود ما را که آن مردانی را که از اشرار می‌دانستیم نمی‌بینیم و پیدا نمی‌کنیم؟ <code class="aya" rel="38_63"/> <span class="aya" rel="38_63" data-words="1-6">أتخذناهم سخریا أم زاغت عنهم الأبصار</span> یعنی: آیا ما ایشان را در دنیا به مسخره گرفته بودیم، و به خطا رفتیم، در حالی که آنان اهل نجات بودند؟ و یا آنکه چشم ما در دوزخ به ایشان نمی‌افتد؟ <code class="aya" rel="38_64"/> <span class="aya" rel="38_64" data-words="1-6">إن ذلک لحق تخاصم أهل النار</span> کلمه <em rel="fa_38_64_2-2" data-sentence="717:58">ذلک</em> اشاره است به همان تخاصمی که در بالا از ایشان حکایت فرمود.</span> و بیان می‌کند که این تخاصم اهل دوزخ امری است ثابت و واقع شدنی که هیچ تردیدی در وقوعش نیست، چون در حقیقت تخاصم آن روزشان کشف و ظهور ملکاتی است که دلهایشان در دنیا، در اثر ممارست در تنازع و تشاجر کسب کرده است،   <code class="page" rel="17,336"/> </p>
