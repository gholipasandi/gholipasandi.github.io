<h3 class="ayas">سوره البقرة آیه‌های ۲۸ تا ۲۹</h3><code class="section" rel="2_28-29"/><h3>ترجمه آیات</h3> <p> <span class="trans" rel="2_28">شما که مردگان بودید و خدا جانتان بداد و بار دیگرتان می‌میراند و باز جانتان میدهد و باز سوی او بر می‌گردید چگونه منکر او میشوید.  «۲۸» </span><span class="trans" rel="2_29">او است که هر چه در زمین هست یکسره برای شما آفرید سپس باسمان پرداخت و هفت آسمان بپا ساخت و بهمه چیز دانا است «۲۹» </span></p>   <h3>بیان</h3> <p> در این آیات برای بار دوم باغاز کلام برگشته، چون خدای تعالی بعد از آنکه در اول سوره بیاناتی کرد با آیه: <span class="aya" rel="2_21" data-words="1-5">یا أیها الناس اعبدوا ربکم</span> تا چند آیه آن بیان را بطور خلاصه توضیح داد، و در<code class="page" rel="1,171"/> این آیات همان را بطور تفصیل توضیح میدهد، که ابتداء این تفصیل جمله: <span class="aya" rel="2_28" data-words="1-3">کیف تکفرون بالله</span> است، و آخر آن دوازده آیه بعد است. </p> <p>در این آیات حقیقت انسان را، و آنچه را که خدا در نهاد او بودیعه سپرده، بیان می‌کند، ذخائر کمال، و وسعت دائره وجود او، و آن منازلی که این موجود در مسیر وجود خود طی می‌کند، یعنی زندگی دنیا، و سپس مرگ، و بعد از آن زندگی برزخ، و سپس مرگ، و بعد زندگی آخرت، و سپس بازگشت بخدا، و اینکه این منزل آخرین منزل در سیر آدمی است، خاطر نشان میسازد. </p> <p>و در خلال این بیان پاره‌ای از خصائص و مواهب تکوین و تشریع را، که خداوند تعالی آدمیان را بدان اختصاص داده، بر می‌شمارد، و می‌فرماید: انسان مرده‌ای بی جان بود، خدا او را زنده کرد، و هم چنان او را می‌میراند، و زنده می‌کند، تا در آخر بسوی خود باز گرداند، و آنچه در زمین است برای او آفریده، آسمانها را نیز برایش مسخر کرد، و او را خلیفه و جانشین خود در زمین ساخت، و ملائکه خود را بسجده بر او وادار نمود، و پدر بزرگ او را در بهشت جای داده، و درب توبه را برویش بگشود، و با پرستش خود و هدایتش او را احترام نموده بشان او عنایت فرمود، سیاق آیه‌ <span class="aya" rel="2_28" data-words="1-7">کیف تکفرون بالله، و کنتم أمواتا فأحیاکم؟</span> همین اعتنای بشان انسانها را می‌رساند، چون سیاق، سیاق گلایه و امتنان است. </p> <h3> <span class="title" rel="2_28 2_29">مراد از دو مرگ و دو حیات</span> </h3> <p> <span class="aya" rel="2_28" data-words="1-6">کیف تکفرون بالله و کنتم أمواتا؟</span> الخ، این آیه از نظر سیاق نزدیک به آیه:  (<span class="aya" rel="40_11" data-words="1-14">قالوا ربنا أمتنا اثنتین، و أحییتنا اثنتین، فاعترفنا بذنوبنا، فهل إلی خروج من سبیل</span>؟ پروردگارا دو نوبت ما را میراندی، و دو بار زنده کردی، پس اینک بگناهان خود اعتراف می‌کنیم، پس آیا هیچ راهی بسوی برون شدن هست؟)،<span class="footnote" rel="1" title="سوره مؤمن آیه ۱۱">*</span> میباشد، و این از همان آیاتی است که با آنها بر وجود عالمی میانه عالم دنیا و عالم قیامت، بنام برزخ، استدلال میشود، برای اینکه در این آیات، دو بار مرگ برای انسانها بیان شده، و اگر یکی از آن دو همان مرگی باشد که آدمی را از دنیا بیرون می‌کند، چاره‌ای جز این نیست که یک اماته دیگر را بعد از این مرگ تصویر کنیم، و آن وقتی است که یک زندگی دیگر، میانه دو مرگ یعنی مردن در دنیا برای بیرون شدن از آن، و مردن برای ورود بآخرت، یک زندگی دیگر فرض کنیم و آن همان زندگی برزخی است. </p> <p>و این استدلال تمام است، که بعضی از روایات هم بدان اهمیت داده، و ای بسا کسانی که این استدلال را نپذیرفته‌اند، و در پاسخ کسی که پرسیده: پس معنای این دو آیه (کیف تکفرون الخ)، و  (قالوا ربنا الخ) چیست؟ گفته‌اند (از آنجا که هر دو یک سیاق دارند، و دلالت بر دو مرگ و دو حیاة دارند، و آیه اولی ظاهر در این است که مراد از موت اول حال آدمی قبل از نفخ روح در او، و زنده   <code class="page" rel="1,172"/> شدن در دنیا است، لا جرم موت و حیات در هر دو آیه را حمل بر موت قبل از زندگی دنیا، و حیات در دنیا می‌کنیم، و موت و حیاة دوم را در هر دو حمل بر موت در دنیا و زندگی در آخرت مینمائیم، و مراد از مراتبی که در آیه دوم است، همان مراتبی است که آیه اول بدان اشاره نموده، پس دلالت آن بر مسئله برزخ هیچ معنا ندارد) و لکن این حرف خطا است. </p> <p>برای اینکه سیاق دو آیه مختلف است، در آیه اول یک مرگ و یک اماته و دو احیاء مورد بحث واقع شده، و در آیه دوم دو اماته و دو احیاء آمده، و معلوم است که اماته بدون زندگی قبلی تصور و مصداق ندارد، باید کسی قبلا زنده باشد تا او را بمیرانند، بخلاف موت که بر هر چیزی که زندگی بخود نگرفته صدق می‌کند، مثلا می‌گوییم زمین مرده، یا سنگ مرده، یا امثال آن. </p> <p>پس موت اول در آیه اول غیر اماته اول در آیه دوم است، پس ناگزیر آیه دوم یعنی آیه:  (<span class="aya" rel="40_11" data-words="3-7">أمتنا اثنتین و أحییتنا اثنتین</span>، دو بار ما را میراندی و دو بار زنده کردی)،<span class="footnote" rel="1" title="سوره مؤمن آیه ۱۱">*</span> را باید طوری معنا کنیم که دو مرگ بعد از دو زندگی صادق آید، و آن اینست که میراندن اولی میراندن بعد از تمام شدن زندگی دنیا است، و احیاء اول زنده شدن بعد از آن مرگ، یعنی زنده شدن در برزخ، و میراندن و زنده شدن دوم، در آخر برزخ، و ابتداء قیامت است. </p> <p>و اما در آیه مورد بحث دو تا میراندن نیامده، تنها یک مرگ و یک زنده کردن و یک میراندن و یک زنده کردن، و سپس بازگشت بخدا آمده، فرمود:  (<span class="aya" rel="2_28" data-words="4-14">و کنتم أمواتا، فأحیاکم، ثم یمیتکم، ثم یحییکم، ثم إلیه ترجعون</span>، شما مرده بودید، خدا زنده‌تان کرد، و سپس شما را می‌میراند، و آن گاه زنده میکند، و پس از چندی بسوی او باز می‌گردید)<span class="footnote" rel="2" title="سوره بقره ۲۸">*</span> و اگر در این آیه بعد از جمله‌ <span class="aya" rel="2_28" data-words="10-11">ثم یحییکم</span> فرموده بود:  (و الیه ترجعون)، معنا این میشد، که سپس شما را زنده می‌کند، و بسویش باز می‌گردید، و لکن اینطور نفرمود، بلکه کلمه (ثم) را در جمله دوم بکار برد، و معمولا این کلمه در جایی بکار می‌رود که فاصله‌ای در کار باشد، هم چنان که ما آن را معنا کردیم به (پس از چندی بسوی او باز می‌گردید)، و همین خود مؤید آیه دوم در دلالت بر ثبوت برزخ است، چون می‌فهماند بین زنده شدن، و بین بازگشت بسوی خدا، زمانی فاصله میشود، و این فاصله همان برزخ است. </p> <p> <span class="aya" rel="2_28" data-words="4-6">و کنتم أمواتا</span> این جمله حقیقت انسان را از جهت وجود بیان می‌کند، و می‌فرماید وجود انسان وجودی است متحول، که در مسیر خود از نقطه نقص بسوی کمال می‌رود، و دائما و تدریجا در تغیر و تحول است، و خلاصه راه تکامل را مرحله بمرحله طی می‌کند، قبل از اینکه پا بعرصه دنیا بگذارد مرده بود،  (چون جزو کره زمین بود)، آن گاه باحیاء خدا حیاة یافت، و سپس هم چنان با     <code class="page" rel="1,173"/> میراندن خدا و احیاء او تحول می‌یافت. </p> <p>و این را در جایی دیگر چنین بیان کرده:  (<span class="aya" rel="32_7-9" data-words="6-26">و بدأ خلق الإنسان من طین، ثم جعل نسله من سلالة من ماء مهین، ثم سواه و نفخ فیه من روحه</span>، آغاز کرد خلقت انسان را از گل، سپس نسل او را از چکیده‌ای از آبی بی مقدار کرد، و سپس او را انسان تمام عیار نموده، از روح خود در او بدمید)<span class="footnote" rel="1" title="سوره سجده آیه ۹">*</span> و نیز در جای دیگر فرموده:  (<span class="aya" rel="23_14" data-words="14-21">ثم أنشأناه خلقا آخر، فتبارک الله أحسن الخالقین</span>، سپس او را خلقتی دیگر کرد، پس مبارک است خدا که بهترین خالق است)،<span class="footnote" rel="2" title="سوره مؤمنون آیه ۱۴">*</span> و نیز فرموده:  (<span class="aya" rel="32_10-11" data-words="1-24">و قالوا: أ إذا ضللنا فی الأرض، أ إنا لفی خلق جدید؟ بل هم بلقاء ربهم کافرون، قل: یتوفاکم ملک الموت الذی وکل بکم</span>، منکرین معاد از تعجب پرسیدند: آیا بعد از آنکه خاک شدیم، و در زمین گم گشتیم، دو باره خلقتی جدید بخود می‌گیریم؟ و اینان هیچ دلیلی بر گفتار خود ندارند، و منشا این استبعادشان تنها اینست که منکر لقاء پروردگار خویشند، بگو شما در زمین گم نمیشوید، بلکه آن فرشته که موکل بر شما است شما را بدون کم و کاست تحویل می‌گیرد)،<span class="footnote" rel="3" title="سوره سجده آیه ۱۱">*</span> و نیز فرموده:  (<span class="aya" rel="20_55" data-words="1-10">منها خلقناکم، و فیها نعیدکم، و منها نخرجکم تارة أخری</span>، ما شما را از زمین درست کردیم، و دوباره‌تان بزمین بر می‌گردانیم، و آن گاه باری دیگر از زمین بیرونتان می‌آوریم)<span class="footnote" rel="4" title="سوره طه-آیه ۵۵">*</span>. </p> <p>و این آیات بطوری که ملاحظه می‌فرمائید، و انشاء اللَّه توضیح بیشتر هر یک را در جای خودش خواهید دید، دلالت می‌کند بر اینکه انسان جزئی از اجزاء کره زمین است، و از آن جدا نمیشود، و مباین آن نیست، چیزی که هست از همین زمین نشو نموده، شروع به تطور نموده، مراحل خود را طی می‌کند، تا می‌رسد به آنجایی که خلقتی غیر زمین و غیر مادی میشود، و این موجود غیر مادی عینا همان است که از زمین نشو کرد، و خلقتی دیگر شد، و باین کمال جدید تکامل یافت، آن گاه وقتی باین مرحله رسید فرشته مرگ او را از بدنش می‌گیرد، و بدون کم و کاست می‌گیرد، و سپس این موجود بسوی خدای سبحان بر می‌گردد، این صراط و راه هستی انسان است. </p> <p>از سوی دیگر تقدیر الهی انسان را طوری ریخته‌گری کرده، که با سائر موجودات زمینی و آسمانی، یعنی از عناصر بسیطه گرفته تا نیرویی که از آن عناصر برمی‌خیزد، و نیز از مرکبات آن، از حیوان گرفته، تا نبات و معدن و غیر آن، از آب و هوا و نظائر آنها، مرتبط و پیوسته باشد، و نیز تمامی موجودات طبیعی را طوری ریخته، که با موجودات دیگر مرتبط بوده باشد، این در آنها، و آنها در این، اثر بگذارند، تا باین وسیله هستی خود را ادامه دهند. </p> <p>چیزی که هست، اثر انسان در سایر موجودات بیشتر، و دامنه تاثیرش در آنها وسیع‌تر است. </p> <p>         <code class="page" rel="1,174"/> برای اینکه این موجود چند وجبی، علاوه بر اینکه با سایر موجودات طبیعی اختلاط و آمیزش دارد، و چون آنها قرب و بعد، و اجتماع و افتراق دارد، و برای رسیدن بمقاصد ساده طبیعیش در آنها تصرفاتی ساده دارد، از آنجا که مجهز بفکر و ادراک است، تصرفاتی عجیب نیز دارد، که سایر موجودات آن گونه تصرفات را ندارند، آری او سایر موجودات را تجزیه می‌کند، و اجزائش را از هم جدا میسازد، و از ترکیب چند موجود طبیعی چیزها درست می‌کند، موجود درستی را فاسد، و فاسد را درست می‌کند، بطوری که هیچ موجودی نیست مگر آنکه در تحت تصرف انسان قرار می‌گیرد، زمانی‌آنچه طبیعت از ساختنش عاجز است، او برای خود میسازد، و کار طبیعت را می‌کند، و زمانی دیگر برای جلوگیری از طبیعت بجنگ با آن برمی‌خیزد. </p> <p>و کوتاه سخن آنکه: انسان برای هر غرضی که دارد از هر چیزی استفاده می‌کند، و آن را بخدمت خود می‌گیرد، و لا یزال گذشت زمان هم این موجود عجیب را در تکثیر تصرفات، و عمیق‌تر ساختن نظریه‌هایش تایید می‌کند، تا آنکه خداوند با کلمات خود حق را محقق سازد، و صدق کلام عزیزش را که فرمود:  (<span class="aya" rel="45_13" data-words="1-12">و سخر لکم ما فی السماوات و ما فی الأرض جمیعا منه</span>، برای شما آنچه در آسمانها و آنچه در زمین است مسخر کرد، در حالی که همه‌اش از اوست)،<span class="footnote" rel="1" title="سوره جاثیه آیه ۱۳">*</span> نشان دهد، و همچنین صدق آن گفتار دیگرش را، که فرمود:  (<span class="aya" rel="2_29" data-words="9-12">ثم استوی إلی السماء</span>، سپس باسمان بپرداخت)،<span class="footnote" rel="2" title="سوره بقره آیه ۲۹">*</span> چون با در نظر گرفتن اینکه این کلام در مقام امتنان است، از آن بر می‌آید که استواء خدا بر آسمان نیز برای انسان بوده، و اگر آن را هفت آسمان قرار داد، نیز بخاطر این موجود در دانه بوده است،  (در اینجا خواننده عزیز را سفارش می‌کنم در این باره بیشتر دقت بفرماید). </p> <h3> <span class="title" rel="2_28 2_29">صراط انسان در مسیر وجودش و وسعت شعاع عمل او در عالم</span> </h3> <p> پس صراط انسان در مسیر وجودش را فهمیدیم، و این وسعت شعاع عمل انسان در تصرفاتش در عالم کون، همان است که خدای سبحان نیز آن را بیان نموده، که از کجا آغاز میشود، و بکجا ختم می‌گردد؟. </p> <h3> <span class="title" rel="2_28 2_29">مبدأ حیات دنیوی انسان</span> </h3> <p> چیزی که هست قرآن کریم همانطور که احیانا مبدأ حیات دنیوی انسان را که از آن شروع نموده، عالم طبیعت و کون شمرده، و هستیش را مرتبط با آن معرفی می‌کند، در عین حال آن را مرتبط با پروردگار متعال نیز میداند، و می‌فرماید:  (<span class="aya" rel="19_9" data-words="8-16">و قد خلقتک من قبل، و لم تک شیئا</span>، من تو را از پیش آفریدم، در حالی که چیزی نبودی)،<span class="footnote" rel="3" title="سوره مریم آیه ۹">*</span> و نیز می‌فرماید:  (<span class="aya" rel="85_13" data-words="1-5">إنه هو یبدئ و یعید</span>، بدرستی که او است که آغاز می‌کند، و در خاتمه برمی‌گرداند).<span class="footnote" rel="4" title="سوره بروج آیه ۱۳">*</span> پس انسان که مخلوقی است تربیت یافته در گهواره تکوین، و از پستان صنع و ایجاد         <code class="page" rel="1,175"/> ارتضاع نموده، در سیر وجودیش تطور دارد، و سلوک او همه با طبیعت مرده مرتبط است، از نظر فطرت و ابداع مرتبط بامر خدا و ملکوت او است، آن امری که در باره‌اش فرمود:  (<span class="aya" rel="36_82" data-words="1-10">إنما أمره إذا أراد شیئا أن یقول له کن فیکون</span>، امر او وقتی چیزی را اراده کند، این است که بگوید: باش، پس آن چیز موجود شود).<span class="footnote" rel="1" title="سوره یس آیه ۸۳">*</span> و نیز فرموده:  (<span class="aya" rel="16_40" data-words="1-10">إنما قولنا لشیء، إذا أردناه، أن نقول له کن فیکون</span>، تنها سخن ما بچیزی که بخواهیم موجود شود: این است که بان بگوئیم: بباش پس میباشد).<span class="footnote" rel="2" title="سوره نحل آیه ۴۰">*</span> </p><h3> <span class="title" rel="2_28 2_29">دو طریق سعادت و شقاوت در مسیر رجعت بسوی خدا</span> </h3> <p> این از جهت آغاز خلقت بشر و پیدایشش در نشئه دنیا، و اما از جهت عود و برگشتش بسوی خدا، قرآن کریم صراط آدمی را منشعب بدو طریق میداند، طریق سعادت، و طریق شقاوت، و طریق سعادت را نزدیک‌ترین طریق،  (یعنی خط مستقیم) دانسته، که برفیع اعلی منتهی میشود، و این طریق لا یزال انسان را بسوی بلندی و رفعت بالا می‌برد تا وی را به پروردگارش برساند، بخلاف طریق شقاوت، که آن را راهی دور، و منتهی باسفل سافلین،  (پست‌ترین پستیها) معرفی می‌کند، تا آنکه به رب العالمین منتهی شود، و خدا در ما ورای صاحبان این طریق ناظر و محیط بر آنان است، که بیان این معنا در ذیل جمله: <span class="aya" rel="1_6" data-words="1-3">اهدنا الصراط المستقیم</span> در سوره فاتحه گذشت. </p> <p>این بود اجمال گفتار در صراط انسان، و اما تفصیل آن در باره زندگیش قبل از دنیا، و در دنیا، و بعد از دنیا، بزودی هر یک در جای خود خواهد آمد (انشاء اللَّه). </p> <p>چیزی که تذکرش لازم است، اینست که: خواننده منتظر آن نباشد که در این کتاب باسرار انسانها در این سه نشئه آگاه شود چون قرآن کریم در این سه مرحله، تنها آن مقدار را که مربوط بهدایت بشر، و ضلالت او، و سعادت و شقاوتش میشود بیان داشته، و اما مطالب پائین‌تر از آن را مسکوت گذاشته است. </p> <p><code class="aya" rel="2_29"/> <span class="aya" rel="2_29" data-words="13-15">فسواهن سبع سماوات</span> <span class="phrase">بحث پیرامون کلمه <em rel="fa_2_29_12-12" data-sentence="17:105">سماء</em>، در سوره حم سجده<span class="footnote" rel="3" title="سوره سجده آیه ۱۲">*</span> انشاء اللَّه خواهد آمد.</span> </p> 
