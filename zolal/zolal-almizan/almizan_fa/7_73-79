<h3 class="ayas">سوره الأعراف آیه‌های ۷۳ تا ۷۹</h3><code class="section" rel="7_73-79"/><h3>ترجمه آیات</h3> <p> <span class="trans" rel="7_73">و به سوی قوم ثمود، برادرشان صالح را (فرستادیم) گفت: ای قوم!خدای یگانه را که جز او خدایی ندارید بپرستید، که شما را از پروردگارتان حجتی آمد، این شتر خدا است که معجزه‌ای برای شما است، بگذاریدش تا در زمین خدا چرا کند، و زنهار!به آن آسیب مرسانید که به عذابی دردناک دچار شوید.  «۷۳» </span><span class="trans" rel="7_74">به یاد آرید زمانی را که خداوند پس از قوم عاد شما را جانشین آنان کرد، و در این سرزمین جایتان<code class="page" rel="8,228"/> داد، و اینک در دشتهای آن کوشک‌ها می‌سازید، و از کوه‌ها خانه‌ها می‌تراشید، به یاد آرید نعمت‌های خدا را و در این سرزمین فساد نینگیزید.  «۷۴» </span><span class="trans" rel="7_75">بزرگان قومش که گردنکشی کرده بودند به کسانی که زبون به شمار می‌رفتند،  (یعنی) به آنهایی که مؤمن شده بودند گفتند: شما چه می‌دانید که صالح پیغمبر پروردگار خویش است؟ گفتند: ما به آیینی که وی را به ابلاغ آن فرستاده‌اند مؤمنیم.  «۷۵» </span><span class="trans" rel="7_76">کسانی که گردنکشی کرده بودند گفتند: ما آیینی را که شما بدان گرویده‌اید منکریم.  «۷۶» </span><span class="trans" rel="7_77">پس شتر را بکشتند و از فرمان پروردگار خویش سرپیچیدند، و گفتند: ای صالح اگر تو پیغمبری عذابی را که به ما وعده می‌دهی بیار.  «۷۷» </span><span class="trans" rel="7_78">پس دچار زلزله شده و در خانه‌های خویش بی‌جان شدند «۷۸» </span><span class="trans" rel="7_79">آن گاه صالح از آنان دور شد و گفت: ای قوم!من پیغام پروردگار خویش را رسانیدم و به شما خیرخواهی کردم، ولی شما خیرخواهان را دوست نمی‌دارید «۷۹» </span></p>           <h3>بیان آیات</h3> <h3> <span class="title" rel="7_73 7_74 7_75 7_76 7_77 7_78 7_79">بیان آیات مربوط به رسالت صالح (علیه السلام) و داستان ناقه</span> </h3> <p> <span class="aya" rel="7_73" data-words="1-5">و إلی ثمود أخاهم صالحا...</span> ثمود یکی از امت‌های قدیمی عرب بوده که در سرزمین یمن در احقاف می‌زیسته‌اند، و خداوند متعال شخصی از خود آنان را به نام <em>صالح</em> در میانشان مبعوث نمود. صالح  (ع) قوم خود را که مانند قوم نوح و هود مردمی بت‌پرست بودند به دین توحید دعوت نمود و فرمود: <span class="aya" rel="7_73" data-words="7-15">یا قوم اعبدوا الله ما لکم من إله غیره</span>. </p> <p> <span class="aya" rel="7_73" data-words="16-20">قد جاءتکم بینة من ربکم</span> -یعنی برای شما شاهدی که شهادتش قطعی است آمد. </p> <p> <span class="aya" rel="7_73" data-words="21-25">هذه ناقة الله لکم آیة</span> -این جمله بینه‌ای را که در جمله قبل بود بیان می‌کند و مقصود از <em>ناقه</em> همان ماده شتری است که خداوند آن را به عنوان معجزه برای نبوت صالح از شکم کوه بیرون آورد، و به همین عنایت بود که آن را ناقه خدا نامید. </p> <p> <span class="aya" rel="7_73" data-words="26-30">فذروها تأکل فی أرض الله...</span> -استعمال لفظ <em>فاء</em> ، تفریع را می‌رساند، و چنین می‌فهماند که چون ناقه مذکور، ناقه خدا است پس بگذارید تا در زمین خدا بچرد. و این تعبیر یعنی به کار بردن لفظ <em>فاء</em> خالی از تشدید هم نیست، هم آن تفریع را می‌رساند و هم زمینه را برای ذکر عذاب که به مقتضای آیه‌ <span class="aya" rel="10_47" data-words="1-14">و لکل أمة رسول فإذا جاء رسولهم قضی بینهم بالقسط و هم لا یظلمون</span><span class="footnote" rel="1" title="و برای هر امتی رسولی است، پس وقتی رسولشان به سویشان آمد به عدالت در بینشان حکم می‌شود، و به هیچ امتی ظلم نمی‌شود سوره یونس آیه ۴۷">*</span> حساب هر پیغمبری را با امتش تصفیه می‌کند، آماده می‌سازد. آیه شریفه،   <code class="page" rel="8,229"/> مخصوصا جمله‌ <span class="aya" rel="7_73" data-words="28-30">فی أرض الله</span> بطور تلویح می‌فهماند که قوم صالح، از آزاد گذاشتن ناقه در چریدن و گردش کردن، اکراه داشتند و گویا این معنا بر آنان گران می‌آمده و نمی‌خواستند زیر بار آن بروند، لذا توصیه کرده که از آزادی آن جلوگیری نکنند، و تهدید فرموده که اگر آسیبی به آن رسانیده، یا آن را بکشند به عذاب دردناکی دچار می‌شوند. </p> <p><code class="aya" rel="7_74"/> <span class="aya" rel="7_74" data-words="1-8">و اذکروا إذ جعلکم خلفاء من بعد عاد...</span> صالح در این جمله قوم خود را به تذکر و یاد آوردن نعمت‌های خدا دعوت می‌کند، هم چنان که هود قوم عاد را به آن دعوت می‌نمود. و از جمله نعمت‌هایی که به یاد آنان می‌آورد این است که خداوند آنان را جانشین قوم عاد و سایر امت‌های گذشته قرار داده و در زمین مکنتشان داده، و اینک قسمت‌های جلگه زمین و همچنین کوهستانی آن را اشغال نموده و در آن خانه و آبادی به وجود آورده‌اند، آن گاه تمامی نعمت‌ها را در جمله‌ <span class="aya" rel="7_74" data-words="21-23">فاذکروا آلاء الله</span> خلاصه می‌کند، و با به کار بردن لفظ <em>فاء</em> که برای تفریع است، مغایرت آن را با جملات قبل می‌رساند، و گویا پس از اینکه فرمود: نعمت‌های خدا را به یاد بیاورید، و تعدادی از آن نعمت‌ها را بر شمرد، برای بار دوم فرمود: با این همه نعمت‌ها که خداوند در دسترس شما قرار داده، جا دارد که آن نعمت‌ها را به یاد بیاورید. </p> <p> <span class="aya" rel="7_74" data-words="24-29">و لا تعثوا فی الأرض مفسدین</span> -این جمله عطف بر جمله <em>فاذکروا</em> و لازمه آن است، و ماده <em>عثی</em> هم به معنای فساد تفسیر شده، و هم به معنای اضطراب و مبالغه آمده است. راغب در مفردات می‌گوید: <em>عیث و عثی</em> با اینکه دو ماده هستند از جهت معنا به هم نزدیک هستند، مانند <em>جذب و جبذ</em> ، چیزی که هست ماده <em>عیث</em> بیشتر در فسادهایی گفته می‌شود که محسوس باشد، به خلاف ماده <em>عثی</em> که بیشتر در فسادهای معنوی و غیر حسی به کار برده می‌شود، مانند آیه‌ <span class="aya" rel="7_74" data-words="24-29">و لا تعثوا فی الأرض مفسدین</span><span class="footnote" rel="1" title="مفردات راغب ص ۳۳">*</span>. </p> <h3> <span class="title" rel="7_75 7_73 7_74 7_76 7_77 7_78 7_79">فقط مستضعفین از قوم صالح (ع) به وی ایمان آورده بودند</span> </h3> <p> <span class="aya" rel="7_75" data-words="1-11">قال الملأ الذین استکبروا من قومه للذین استضعفوا لمن آمن منهم...</span> جمله‌ <span class="aya" rel="7_75" data-words="7-8">للذین استضعفوا</span> را با جمله‌ <span class="aya" rel="7_75" data-words="9-11">لمن آمن منهم</span> تفسیر کرد تا دلالت کند بر اینکه مستضعفین از قوم صالح، مؤمنین آن قوم بودند، و خلاصه، تنها مستضعفین به وی ایمان آورده بودند. </p> <p><code class="aya" rel="7_77"/> <span class="aya" rel="7_77" data-words="1-7">فعقروا الناقة و عتوا عن أمر ربهم...</span> - <em>عقر نخله</em> به معنای بریدن آن از بیخ است،   <code class="page" rel="8,230"/> و <em>عقر ناقه</em> به معنای نحر آن است، و به معنای بریدن دست و پای آن نیز آمده. و <em>عتو</em> به معنای تمرد و سرپیچی است. و در این آیه از آنجایی که با لفظ <em>عن</em> متعدی شده، متضمن سر پیچی از روی استکبار است. معنای بقیه جملات این دو آیه روشن است، و احتیاج به توضیح ندارد. </p> <p><code class="aya" rel="7_78"/> <span class="aya" rel="7_78" data-words="1-6">فأخذتهم الرجفة فأصبحوا فی دارهم جاثمین...</span>  <span class="phrase"><em rel="fa_7_78_2-2" data-sentence="0:72">رجفة</em> به معنای لرزیدن و اضطراب شدید است، مانند زلزله در زمین و تلاطم در دریا.</span> و <em>جثوم</em> در انسان و پرندگان مانند به سینه در افتادن شتر است. </p> <p><span class="phrase">در آیات مورد بحث عذابی را که قوم صالح با آن به هلاکت رسیده‌اند، <em rel="fa_7_78_2-2" data-sentence="64:250">رجفة</em> خوانده و در آیه"67 <em>سوره</em> هود <em>آن را</em> صیحه و در آیه‌ <span class="aya" rel="41_17" data-words="9-12">فأخذتهم صاعقة العذاب الهون</span><span class="footnote" rel="1" title="سوره حم سجده آیه ۱۷">*</span> آن را  <em>صاعقه</em> نامیده است.</span> و این بدان علت است که نوعا صاعقه‌های آسمانی بدون صیحه و صدای هولناک و نیز بدون رجفه و زلزله نیست، چون معمولا اینگونه صاعقه‌ها باعث اهتزاز جو می‌شود، و اهتزاز جوی نیز وقتی به زمین می‌رسد باعث لرزیدن زمین شده، ایجاد زلزله می‌کند. </p> <p><span class="phrase">ممکن هم هست گفته شود وجه تسمیه <em>صاعقه</em> به <em rel="fa_7_78_2-2" data-sentence="49:63">رجفه</em> این است که صاعقه باعث تکان خوردن دلها و لرزیدن اندام آدمی است.</span> </p> <p>این آیه تنها دلالت دارد بر اینکه این عذاب که مقصود از آن استیصال و انقراض آن قوم بوده، اثر کفر و ظلمی بوده است که نسبت به آیات خدا روا می‌داشتند، و اما اینکه این عذاب چگونه بوجود آمده، آیه شریفه متعرض آن نیست. </p> 
