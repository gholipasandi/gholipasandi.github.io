<h3 class="ayas">سوره البقرة آیه‌های ۲۸۵ تا ۲۸۶</h3><code class="section" rel="2_285-286"/><h3>ترجمه آیات</h3> <p> <span class="trans" rel="2_285">پیامبر به آنچه خدا بر او نازل کرد ایمان آورده و مؤمنان نیز همه به خدا و فرشتگان خدا و کتب و پیغمبران خدا ایمان آوردند و (گفتند) ما میان هیچیک از پیغمبران خدا فرق نمی‌گذاریم، و همه یک زبان و یک دل در قول و عمل اظهار کردند که ما فرمان خدا را شنیده و اطاعت کردیم، پروردگارا!، آمرزش تو را می‌خواهیم و می‌دانیم که بازگشت همه به سوی تو است.  «۲۸۵» </span><span class="trans" rel="2_286">خدا هیچ کس را تکلیف نکند مگر به قدر توانایی او (و روز جزا) نیکی‌های هر شخصی به سود<code class="page" rel="2,679"/> خود او و بدیهایش نیز به زیان خود او است. بار پروردگارا!ما را بر آنچه که از روی فراموشی یا خطا انجام داده‌ایم مؤاخذه مکن، بار پروردگارا!تکلیف گران و طاقت‌فرسا چنان که بر گذشتگان نهادی بر ما نگذار، بار پروردگارا!بار تکلیفی فوق طاقت ما را به دوش منه و بیامرز و ببخش گناه ما را و بر ما رحمت فرما تنها سلطان ما و یار و یاور ما تویی، ما را بر (مغلوب کردن) گروه کافران یاری فرما «۲۸۶» </span></p>   <h3>بیان آیات</h3> <h3> <span class="title" rel="2_285 2_286">توضیح معنایی که این دو آیه در صدد بیان آن هستند</span> </h3> <p> <span class="phrase">گفتار در این دو آیه خلاصه مطالبی است که غرضی را بطور مفصل بیان می‌کرد، در سابق هم گفته بودیم که غرض این سوره بیان این معنا است که حق عبادت خدای تعالی این است که عبد، به تمامی آنچه او به زبان پیامبرانش بر بندگانش نازل کرده ایمان آورد، بدون اینکه میان پیامبران او فرقی بگذارند و این غرض، همان غرضی است که آیه اولی تا کلمه <em rel="fa_2_285_23-24" data-sentence="320:426">من رسله</em> ایفا نموده، و در سوره قصص هم مخالف این دستور را از بنی اسرائیل حکایت می‌کند که با اینکه انواعی از نعمت‌ها از قبیل کتاب و نبوت و ملک و غیر آن را به ایشان داده بود، آنان این نعمت‌ها را با عصیان و تمرد و شکستن میثاقها و کفر، تلافی کردند، و این همان معنایی است که ذیل آیه اول و همه آیه دوم به آن اشاره نموده، می‌فرماید: باید بندگان برای اجتناب از آنها به خدا پناه ببرند، بنا بر این، آخر آیه به اولش و خاتمه‌اش به آغازش برمی‌گردد.</span> </p> <p>از اینجا خصوصیت مقام بیان در این دو آیه روشن می‌شود، توضیح اینکه خدای سبحان سوره را با صفتی شروع کرد که واجب است هر فرد با تقوایی متصف به آن صفت بوده باشد، و آن صفت عبارت است از اینکه بر بنده خدا واجب است از عهده حق پروردگار برآید. </p> <p>می‌فرماید: بندگان با تقوای او، به غیب ایمان دارند و نماز را بپا می‌دارند، و از آنچه خدا روزیشان کرده انفاق می‌کنند، و به آنچه بر پیامبر اسلام و سایر رسولان نازل کرده، ایمان می‌آورند، و به آخرت یقین دارند. و به دنبال چنین صفتی است که خدا آنان را مورد انعام قرار داده و هدایت قرآن را روزیشان کرد، و دنبال این مطلب به شرح حال کفار و منافقین پرداخت، و سپس بطور مفصل، وضع اهل کتاب و مخصوصا یهود را بیان کرد، و فرمود که خدای تعالی با هدایت کردن آنان بر ایشان منت نهاد، و با انواعی از نعمت‌ها گرامیشان داشت، و مورد عنایات عظیمی قرار داد، ولی در مقام تلافی، جز با طغیان و عصیان نسبت به خدا و کفران نعمت‌ها و انکار او و رسولانش و دشمنی با فرشتگانش و تفرقه انداختن میان رسولان و کتب او بر نیامده، و عکس العملی نشان ندادند، خدای تعالی هم همانگونه با آنان مقابله کرد، که با تکالیفی دشوار و احکامی سخت، از قبیل به جان هم افتادن، و یکدیگر را کشتن و به صورت<code class="page" rel="2,680"/> میمون و خوک مسخ شدن، و با صاعقه و عذاب آسمانی معذب نمودن، محکومشان نمود. </p> <p>سپس در خاتمه سوره، به همین مطالب برگشته، بعد از بیان وصف رسول و مؤمنین به او می‌فرماید: اینها بر خلاف آنان هستند، اینان هدایت و ارشاد خدا را تلقی به قبول و اطاعت کرده، به خدا و ملائکه و کتب و رسولان او ایمان آوردند، بدون اینکه میان هیچ یک از پیامبران فرق بگذارند، و با این طرز رفتار، موقف خود را که همانا موقف بندگی است که ذلت عبودیت و عزت ربوبیت بر آن احاطه دارد، حفظ کردند، چون مؤمنین در عین اینکه به تمام معنا دعوت حق را اجابت کرده‌اند، به این مطلب اعتراف دارند که از ایفای حق بندگی و اجابت دعوت خدا عاجزند، چون اساس و پایه هستیشان بر ضعف و جهل است. </p> <p>و به همین جهت گاهی از تحفظ نسبت به وظائف و مراقبت از آن کوتاهی می‌کنند، یا فراموش می‌کنند، یا دچار خطا می‌شوند، و یا در انجام واجبات الهی کوتاهی نموده، نفسشان با ارتکاب گناهان به ایشان خیانت می‌کند، و ایشان را به ورطه غضب و مؤاخذه خدا نزدیک می‌سازد، همانطور که اهل کتاب را قبل از ایشان به آن نزدیک ساخت، از این جهت به ساحت مقدس خدا و به عزت و رحمت او پناه می‌برند از اینکه ایشان را در صورت خطا و نسیان مؤاخذه فرماید، و درخواست می‌کنند به خاطر خطا و نسیان ما را به تکالیف دشوار مکلف مفرما، و به عذاب‌هایی که طاقتش را نداریم معذب مدار، و ما را عفو کن، و بیامرز، و بر قوم کفار پیروز کن. </p> <h3> <span class="title" rel="2_285 2_286">این آیات در مقام نسخ آیه قبل نیستند</span> </h3> <p> پس این است آن معنایی که آیات مورد بحث در صدد بیان آن هستند، و بطوری که ملاحظه می‌فرمائید، همین معنا موافق با غرضی است که آن را دنبال کرده، نه آن معنایی که مفسرین برای آیه کرده و گفته‌اند، مضمون این دو آیه وابسته و مربوط به مضمون آیه قبل است، می‌خواهد آیه قبل را که مشتمل بود بر تکلیف طاقت‌فرسا و ما لا یطاق، نسخ کند، آیه اولی یعنی  <span class="aya" rel="2_285" data-words="1-2">آمن الرسول</span>... حکایت گفتار مردمی است که به ما لا یطاق مکلف شده‌اند، و آیه دومی ناسخ آن تکلیف است. </p> <p>آری گفتار ما با روایاتی هم که در شان نزول سوره وارد شده، مناسب‌تر است، چون در شان نزول گفته‌اند: این سوره در مدینه نازل شد، زیرا هجرت رسول خدا ص به مدینه و مستقر شدنش در آن شهر مقارن است با استقبال کامل مؤمنین آن شهر، که انصار دین الهی بودند، و با جان و مال خود به نصرت رسول خدا ص قیام کردند، و نیز مقارن بود با از خودگذشتگی‌های اهل مکه، که به خاطر خدا دست از زن و فرزند و مال و وطن خود شستند، و به رسول خدا ص پیوستند، چنین موقعیتی ایجاب می‌کرد که خدای<code class="page" rel="2,681"/> تعالی از دو طائفه تشکر و ستایش کند، که دعوت او و پیامبرش را اجابت کردند،  (دقت فرمائید) البته آخر آیه هم که می‌فرماید: <span class="aya" rel="2_286" data-words="50-55">أنت مولانا فانصرنا علی القوم الکافرین</span>، تا اندازه‌ای بر این معنا دلالت دارد، چون اشاره می‌کند که درخواست آنان در اوائل شکل‌گیری اسلام بوده است. </p> <p>و در آیه شریفه نکاتی عجیب از اجمال و تفسیر و اختصارگویی بجا، و اطاله به مورد، و رعایت ادب عبودیت، و بیاناتی جامع در آنچه مایه سعادت و کمال است، بکار رفته. </p> <p> <span class="aya" rel="2_285" data-words="1-9">آمن الرسول بما أنزل إلیه من ربه، و المؤمنون</span> این قسمت از آیه، ایمان پیامبر و مؤمنین را تصدیق می‌کند، و اگر پیامبر را جدای از مؤمنین ذکر کرد، و فرمود: رسول به آنچه از ناحیه پروردگارش نازل شده ایمان دارد، و آن گاه مؤمنین را به آن جناب ملحق کرد، برای این بود که رعایت احترام آن جناب را فرموده باشد، و این عادت قرآن است، که هر جا مناسبتی پیش بیاید از آن جناب احترامی به عمل می‌آورد، و او را جدای از دیگران ذکر نموده، سپس دیگران را به او ملحق می‌سازد، مانند مورد زیر که می‌فرماید: <span class="aya" rel="48_26" data-words="10-17">فأنزل الله سکینتهعلی رسوله و علی المؤمنین</span><span class="footnote" rel="1" title="پس خدا متانت و وقار خود رای به رسول خویش و بر مؤمنین نازل کرد سوره فتح آیه ۲۶&quot;">*</span> <span class="aya" rel="66_8" data-words="23-30">یوم لا یخزی الله النبی، و الذین آمنوا</span><span class="footnote" rel="2" title="روزی که خدا پیامبر و آنان رای که ایمان آورده‌اند خوار نمی‌کند سوره تحریم آیه ۸&quot;">*</span>. </p> <p> <span class="aya" rel="2_285" data-words="10-18">کل آمن بالله و ملائکته و کتبه و رسله</span> این جمله تفصیل آن اجمالی است که جمله قبل بر آن دلالت می‌کرد، چون جمله قبل اجمالا می‌گفت که: رسول و مؤمنین به آنچه نازل شده ایمان آوردند، ولی شرح نمی‌داد که آنچه نازل شده به چه چیز دعوت می‌کند جمله مورد بحث شرح می‌دهد که کتاب نازل بر رسول خدا ص مردم را به سوی ایمان و تصدیق همه کتب آسمانی و همه رسولان و ملائکه خدا که بندگان محترم او هستند دعوت می‌کند، هر کس به آنچه بر پیامبر اسلام نازل شده ایمان داشته باشد، در حقیقت به صحت همه مطالب نامبرده ایمان دارد. </p> <p> <span class="aya" rel="2_285" data-words="19-24">لا نفرق بین أحد من رسله</span> این جمله حکایت گفتار مؤمنین است، بدون اینکه بفرماید مؤمنین گفتند:... و ما در تفسیر آیه شریفه: <span class="aya" rel="2_127" data-words="1-16">و إذ یرفع إبراهیم القواعد من البیت و إسماعیل: ربنا تقبل منا إنک أنت السمیع العلیم</span>     <code class="page" rel="2,682"/><span class="footnote" rel="1" title="سوره بقره آیه ۱۲۷">*</span>. </p> <h3> <span class="title" rel="2_285 2_286">یکی از زیباترین سبک‌های قرآنی (نقل قول بدون آدمی کلمه گفت یا گفتند) </span> </h3> <p> نکته عمومی این طرز حکایت را بیان کرده و گفتیم: این طرز بیان از زیباترین سبک‌های قرآنی است، و اما نکته‌ای که مخصوص آیه مورد بحث است،  (علاوه بر اینکه بیانگر حالت و گفتار مؤمنین است) این است که از خصوص حال مؤمنین گرفته شده، حالی که در ایمانشان به آنچه خدا نازل کرده، داشته‌اند، بنا بر این جمله مورد بحث زبان حال ایشان است نه زبان قال، و به فرض اینکه گفته باشند، هر کسی در دل خود آن را گفته است. </p> <p>و سبک زیبایی که در این آیه بکار رفته این است که یک گفتار را که از مؤمنین حکایت کرده، نیمی از آن یک شکل است، و نیم دیگرش شکل دیگری دارد، و آن جمله: <span class="aya" rel="2_285" data-words="19-24">لا نفرق بین أحد من رسله</span> و جمله <span class="aya" rel="2_285" data-words="25-29">و قالوا سمعنا و أطعنا</span>... است، که اولی را بدون <em>قالوا- گفتند</em> آورده، و دومی را با آن، با اینکه هر دو گفتار مؤمنین در پاسخ دعوت پیامبر است. </p> <p>حال باید دید وجه آن چیست؟ وجهش همان است که در گذشته نیز گفتیم، جمله اولی که کلمه <em>گفتند</em> ندارد زبان حال ایشان و جمله بعدی که آن کلمه را دارد زبان قال و گفتار ایشان است. </p> <p>قبلا خدای تعالی از حال یک یک آنان بطور جداگانه خبر داده و فرموده بود <span class="aya" rel="2_285" data-words="10-12">کل آمن بالله</span> ولی در جمله مورد بحث از آن سیاق، به سیاق جمع برگشته فرمود: <span class="aya" rel="2_285" data-words="19-22">لا نفرق بین أحد</span> تا آخر دو آیه، و این، برای آن است که در اهل کتاب امور نامبرده، بطور دسته جمعی واقع می‌شد، مثلا یهود میان موسی و عیسی و محمد، و نصارا میان موسی و عیسی و محمد فرق می‌گذاشتند، و به همین جهت دسته دسته شدند، و ادیان جداگانه‌ای درست کردند، با اینکه خدا همگی آنان را به یک امت و یک دین که، دین فطرت است خلق کرده بود. </p> <p>و همچنین درخواست مؤاخذه نکردن و حمل و تحمیل ننمودن را به جماعت آنان نسبت داد، و نیز در آخر آیه درخواست نصرت دادن به ایشان علیه کفار را به همه نسبت داد، نه تک تک افراد، بر خلاف ایمان که‌چون در حقیقت قائم به تک تک افراد است به افراد منسوب نمود. </p> <p> <span class="aya" rel="2_285" data-words="25-34">و قالوا سمعنا و أطعنا غفرانک ربنا و إلیک المصیر</span> </p><h3> <span class="title" rel="2_285 2_286">حق خدا بر بندگان و حق بندگان بر خدای سبحان</span> </h3> <p> <span class="phrase">جمله‌ <span class="aya" rel="2_285" data-words="27-29">سمعنا و أطعنا</span> انشا است، نه اخبار، نمی‌خواهند خبر دهند که ما شنیدیم و اطاعت کردیم، بلکه می‌خواهند به تعبیر فارسی بگویند <em>بچشم، اطاعت</em> و این تعبیر کنایه   <code class="page" rel="2,683"/> است از اینکه دعوت تو را اجابت کردیم، هم با ایمان قلبی، و هم با عمل بدنی، چون کلمه  <em rel="fa_2_285_27-27" data-sentence="344:168">سمع</em> در لغت کنایه گرفته می‌شود از قبول و اذعان به قلب و کلمه اطاعت استعمال می‌شود در رام بودن در عمل، پس با مجموع دو کلمه <em>سمع و طاعت</em> امر ایمان تمام و کامل می‌گردد.</span> </p> <p>و جمله‌ <span class="aya" rel="2_285" data-words="27-29">سمعنا و أطعنا</span> از ناحیه بنده، انجام دادن همه وظائفی است که در برابر مقام ربوبیت و دعوت خدا دارد، و این وظائف و تکالیف همه آن حقی است که خدا برای خود به عهده بندگان گذاشته، که در کلمه <em>عبادت</em> خلاصه می‌شود، هم چنان که فرمود: <span class="aya" rel="51_56-57" data-words="1-18">و ما خلقت الجن و الإنس إلا لیعبدون، ما أرید منهم من رزق، و ما أرید أن یطعمون</span>.<span class="footnote" rel="1" title="من جن و انس را نیافریدم مگر برای اینکه عبادتم کنند، من از آنان نه رزقی می‌خواهم و نه می‌خواهم طعامی به من دهند سوره ذاریات آیه ۵۷&quot;">*</span> و نیز فرمود: <span class="aya" rel="36_60-61" data-words="1-18">أ لم أعهد إلیکم یا بنی آدم أن لا تعبدوا الشیطان، إنه لکم عدو مبین، و أن اعبدونی</span>.<span class="footnote" rel="2" title="آیا ای بنی آدم با شما عهد نکردم که شیطان را نپرستید که او برایتان دشمنی آشکار است؟ و اینکه تنها مرا بپرستید؟ سوره یس آیه ۶۰&quot;">*</span> و خدای تعالی در برابر این حقی که برای خود قرار داده حقی هم برای بنده‌اش بر خود واجب ساخته، و آن آمرزش است، که هیچ بنده‌ای در سعادت خود از آن بی نیاز نیست، از انبیا و رسولان بگیر تا پائین‌تر، و لذا به ایشان وعده داده که در صورتی که اطاعتش کنند، و بندگیش نمایند، ایشان را بیامرزد، هم چنان که در اولین حکمی که برای آدم و فرزندانش تشریع کرد، فرمود: <span class="aya" rel="2_38" data-words="1-18">قلنا اهبطوا منها جمیعا، فإما یأتینکم منی هدی فمن تبع هدای فلا خوف علیهم و لا هم یحزنون</span><span class="footnote" rel="3" title="همگی از بهشت به زمین فرود آئید، پس اگر از ناحیه من هدایتی به سویتان آمد، که حتما هم خواهد آمد، آن را پیروی کنید، که هر کس پیروی کند نه ترسی برایشان هست و نه اندوهناک می‌گردند">*</span> و این نیست مگر همان آمرزش. </p> <p>و <span class="phrase">چون مؤمنین با گفتن‌ <span class="aya" rel="2_285" data-words="27-29">سمعنا و أطعنا</span> بطور مطلق و بدون هیچ قیدی اعلان اطاعت داده، در نتیجه حق مقام ربوبیت را ادا کردند، لذا به دنبال آن، حقی را که خداوند متعال برای آنان بر خود واجب کرده بود، مسئلت نموده و گفتند: <span class="aya" rel="2_285" data-words="30-34">غفرانک ربنا و إلیک المصیر</span> کلمه  <em rel="fa_2_286_46-46" data-sentence="353:202">مغفرت</em> و <em rel="fa_2_286_46-46" data-sentence="415:185">غفران</em> به معنای پوشاندن است، و برگشت مغفرت خدای تعالی به دفع عذاب است، که خود پوشاندن نواقص بنده در مرحله بندگی است، نواقصی که در قیامت که بنده به سوی پروردگارش بر می‌گردد فاش و هویدا می‌شود.</span> </p>   <p> سوره بقره آیه 38" <code class="page" rel="2,684"/><code class="aya" rel="2_286"/> <span class="aya" rel="2_286" data-words="1-13">لا یکلف الله نفسا إلا وسعها، لها ما کسبت و علیها ما اکتسبت</span> </p><h3> <span class="title" rel="2_286 2_285">تکلیف نکردن به آنچه که در قدرت و اختیار انسان نیست سنت خداوند در بین بندگان است</span> </h3> <p> <span class="phrase">کلمه <em rel="fa_2_286_6-6" data-sentence="5:404">وسع</em> به معنای توانایی و تمکن است، و اصل در آن وسعت مکانی بوده، و بعدها قدرت آدمی چیزی نظیر ظرف تصور شده، که افعال اختیاری آدمی از آن صادر می‌شود، در نتیجه کارهایی که از آدمی سر می‌زند در حدود قدرت و ظرفیت او است، حال یا کم است و یا زیاد، و آنچه از آدمی سر نمی‌زند ظرفیتش را نداشته، در نتیجه این استعمال، معنای وسعت به طاقت منطبق شده، و در آخر طاقت را وسع نامیده، گفتند:  (وسع آدمی) یعنی طاقت و ظرفیت قدرت او.</span> </p> <p>خواننده عزیز توجه فرمود که تمام حق خدا بر بنده این است که سمع و طاعت داشته باشد، و معلوم است که‌انسان تنها در پاسخ فرمانی می‌گوید:  (طاعة) که اعضای جوارحش بتواند آن فرمان را انجام دهد، چون اطاعت به معنای مطاوعه است، یعنی تاثیر پذیری قوا و اعضای آدمی در اثر فرمان کسی که به او امر می‌کند و اما چیزی که مطاوعه بردار نیست، مثل اینکه مثلا به کسی امر کنند که با چشم خود بشنود، و با گوش خود ببیند، و یا در آن واحد در چند مکان دور از هم حاضر شود، و یا برای بار دوم از پشت پدر عبور کرده، در رحم مادر قرار گیرد، و دوباره از مادر متولد شود، چنین چیزی نه قابل اطاعت است، و نه آمر حکیم تکلیفی مولوی در باره آن صادر می‌کند، پس اجابت نمودن فرمان خدا با سمع و طاعت، تحقق نمی‌پذیرد، مگر در چهارچوب قدرت و اختیار انسان و این افعال مقدور و اختیاری است که انسان به وسیله آن برای خود نفع و یا ضرر کسب می‌کند، پس کسب، خود بهترین دلیل است بر اینکه آنچه آدمی کسب کرده و متصف به آن شده، وسع و طاقت آن را داشته است. </p> <p>پس از آنچه گفتیم این معنا به خوبی روشن شد که جمله <span class="aya" rel="2_286" data-words="1-3">لا یکلف الله</span>... کلامی است مطابق با سنتی که خداوند در بین بندگانش جاری ساخته، و زبان همان سنت است، و آن سنت این است که از مراحل ایمان آن مقدار را بر هر یک از بندگان خود تکلیف کرده که در خور فهم او باشد، و از اطاعت آن مقداری را تکلیف کرده که در خور نیرو و توانایی بنده باشد، و نزد عقلا و صاحبان شعور نیز همین سنت و روش معمول و متداول است، و نیز روشن گردید که معنای جمله نامبرده درست با کلامی که در آیه قبل از رسول و مؤمنین حکایت کرد که گفتند:  <em>سمعنا و اطعنا</em> منطبق است، نه چیزی از آن کم دارد و نه زیاد. </p> <p>و نیز معلوم شد که مضمون جمله نامبرده یعنی <span class="aya" rel="2_286" data-words="1-4">لا یکلف الله نفسا</span>... هم به آیه قبل از خود ارتباط دارد و هم به آیه بعد از خود. </p> <p>اما نسبت به ما قبلش، برای اینکه این جمله می‌فهماند خدای تعالی بندگان خود را به<code class="page" rel="2,685"/> بیش از امکاناتشان در سمع و طاعت تکلیف نمی‌کند پس سمع و طاعتی که در آیه قبلی بود همان وسع در این آیه است. </p> <h3> <span class="title" rel="2_286 2_285">خطا و نسیان از اختیار آدمی خارج است ولی مقدمات خطا و نسیان اختیاری است</span> </h3> <p> و اما نسبت به جمله‌های بعدی برای اینکه جملات بعدی این معنا را می‌رساند که درخواست رسول خدا ص و مؤمنین که خدا بر خطا و نسیان آنها را مؤاخذه نکند، و چیزی را که طاقتش را ندارند بر آنان تحمیل نفرماید، هر چند درخواست بخشش از اموری بیرون از توان انسان است، لیکن از باب تکلیف به اموری نیست که در وسع آدمی نباشد، چون قبلا هم گفتیم منظور عذابهایی است که ممکن است در برابر تمرد و نافرمانی بر آنان تحمیل کند، خواهید گفت خطا و نسیان، تمرد نیست، چون از اختیار آدمی خارج است، در پاسخ می‌گوئیم درست است، و لیکن مقدمات خطا و نسیان اختیاری است، و ممکن است با جلوگیری از مقدمات آن و یا تحفظ از آن از پیش آمد آن جلوگیری نمود، پس خطا و نسیان به این ملاحظه امری اختیاری است، مخصوصا در مواردی که ابتلای آدمی به آنها به خاطر سوء اختیار خود آدمی باشد. </p> <p><span class="phrase">این مطلب عینا در مورد <em rel="fa_2_286_26-26" data-sentence="22:145">اصر</em> هم می‌آید، چون <em rel="fa_2_286_26-26" data-sentence="94:117">اصر</em> یعنی اینکه خداوند مردمی را که از تکالیف آسان او تمرد و سرپیچی کرده‌اند به عنوان کیفر تکالیفی دشوار بر ایشان وضع کند.</span> و این کار بر خلاف حکمت نیست تا انجام آن از خداوند قبیح باشد، زیرا مقدمات آن را خود انسان‌ها، با اختیار خود انجام داده‌اند. پس در نسبت دادن آن به خدا هیچ محذوری ندارد. </p> <p> <span class="aya" rel="2_286" data-words="14-20">ربنا لا تؤاخذنا إن نسینا أو أخطأنا</span> بعد از آنکه در مقام اجابت دعوت خدای تعالی بطور مطلق و بدون هیچ قیدی گفتند:  <em>سمعنا و اطعنا</em> و سپس از یک سو متوجه ضعف و فتور و سستی خود شدند، و از سوی دیگر متوجه سرنوشت اقوام و امتهایی شدند که قبل از ایشان می‌زیستند، ناچار از خدای تعالی خواستند تا به ایشان رحم کند، و با ایشان آن معامله را نکند که با امتهای گذشته کرد، یعنی آن مؤاخذه‌ها و حمل و تحمیل‌ها را نفرماید، چون مؤمنین با تعلیم الهی این معنا را آموخته بودند که هیچ حول و قوتی جز به کمک خدا وجود ندارد، و هیچ چیز جز رحمت او آدمی را از خطا و نسیان و تمرد حفظ نمی‌کند. </p> <p>با این بیان پاسخ از سؤالی که ممکن است بشود روشن می‌گردد، و آن این است که رسول خدا ص با اینکه معصوم است، چطور درخواست مصونیت از خطا و نسیان می‌کند؟ جوابش این شد که اگر آن جناب معصوم است، به عصمت او معصوم است، نه از ناحیه خودش، پس صحیح است که از خدا مصونیتی درخواست کند، که از ناحیه خود ضمانتی<code class="page" rel="2,686"/> نسبت به آن ندارد، و خود را در این درخواست هم‌آواز مؤمنین سازد. </p> <p> <span class="aya" rel="2_286" data-words="21-32">ربنا و لا تحمل علینا إصرا کما حملته علی الذین من قبلنا</span> <span class="phrase">کلمه <em rel="fa_2_286_26-26" data-sentence="5:213">اصر</em> بطوری که گفته‌اند به معنای ثقل و سنگینی است، بعضی هم گفته‌اند: به معنای آن است که چیزی را به قهر و غلبه حبس کنی، و برگشت آن نیز به همان معنای اول است، چون حبس شدن نیز نوعی سنگینی است، و بر موجود حبس شده گران است.</span> </p> <p>و <span class="phrase">مراد از <span class="aya" rel="2_286" data-words="30-32">الذین من قبلنا</span> اهل کتاب و مخصوصا یهود است، چون در این سوره به بسیاری از داستانهای ایشان اشاره شده است، و مخصوصا در سوره اعراف آیه 157 <em rel="fa_2_286_26-26" data-sentence="198:839">اصر</em> و  <em>اغلال</em> را به ایشان نسبت داده، می‌فرماید: <span class="aya" rel="7_157" data-words="28-36">و یضع عنهم إصرهم، و الأغلال التی کانت علیهم</span> <span class="aya" rel="2_286" data-words="33-41">ربنا و لا تحملنا ما لا طاقة لنا به</span> مراد از <span class="aya" rel="2_286" data-words="37-41">ما لا طاقة لنا به</span>، تکلیف‌های ابتدایی طاقت‌فرسا نیست، چون توجه نمودی که خدای تعالی هرگز چنین تکالیفی به بندگان خود نمی‌کند، چون هم عقل آن را تجویز نمی‌کند، و هم کلام خود خدای تعالی، که در مقام حکایت گفتار مؤمنین فرموده: <span class="aya" rel="2_285" data-words="27-29">سمعنا و أطعنا</span>، بر خلاف آن دلالت دارد، بلکه مراد از آن جزا و کیفر بدی‌هایی است که ممکن است به ایشان برسد، حال یا به صورت تکالیف دشوار (نظیر آنچه در بنی اسرائیل واقع شد) باشد، و یا به صورت عذاب‌هایی که ممکن است نازل شود، و یا به صورت مسخ شدن و امثال آن باشد.</span> </p> <p> <span class="aya" rel="2_286" data-words="42-49">و اعف عنا و اغفر لنا و ارحمنا</span> <span class="phrase">کلمه <em>عفو</em> به معنای محو اثر است، و کلمه <em rel="fa_2_286_46-46" data-sentence="47:582">مغفرت</em> به معنای پوشاندن است و کلمه <em rel="fa_2_286_49-49" data-sentence="134:540">رحمت</em> معنایش معروف است، این معنای کلی این کلمات بود، و اما به حسب مصداق و با در نظر داشتن معنای لغوی آنها باید بگوئیم: این سه جمله و ترتیب آنها به این صورت از قبیل پرداختن تدریجی از فرع به اصل است، و به عبارتی دیگر منتقل شدن از چیزی که فائده‌اش خصوصی است‌به سوی چیزی که فائده‌اش عمومی‌تر است و بنا بر این عفو خدا عبارت است از محو و از بین بردن اثر گناه، که همان عقابی است که برای هر گناهی معین فرموده، و مغفرت عبارت است از پوشاندن و محو اثری که گناه در نفس به جای گذاشته، و رحمت عبارت است از عطیه‌ای الهی که گناه و اثر حاصل آن، نفس را می‌پوشاند.</span> </p> <p>و عطف این سه جمله، یعنی‌ <span class="aya" rel="2_286" data-words="42-44">و اعف عنا</span> <em>و</em> <span class="aya" rel="2_286" data-words="46-47">اغفر لنا</span> <em>و</em> <span class="aya" rel="2_286" data-words="48-49">و ارحمنا</span> بر جمله‌ <span class="aya" rel="2_286" data-words="14-20">ربنا لا تؤاخذنا إن نسینا أو أخطأنا</span>، با در نظر گرفتن سیاق و نظمی که در همه آنها است، اشعار دارد<code class="page" rel="2,687"/> بر اینکه مراد از عفو و مغفرت و رحمت، اموری است مربوط به گناهان بندگان از جهت خطا و نسیان و امثال آن، و از این معنا روشن می‌شود که مراد از این مغفرت که در اینجا درخواست شده، غیر مغفرت در جمله: <span class="aya" rel="2_285" data-words="30-31">غفرانک ربنا</span> است، مغفرت در آنجا مغفرت مطلقه در مقابل اجابت مطلقه است، که بیانش گذشت، ولی این مغفرت، مغفرت خاصه است، در مقابل گناه ناشی از فراموشی و خطا، پس سؤال مغفرت در آیه شریفه تکرار نشده است. </p> <p>در این چهار دعا، لفظ <em>رب</em> چهار بار تکرار شده، تا از راه اشاره به صفت عبودیت خود، صفت رحمت خدای تعالی را برانگیزاند، چون نام ربوبیت بردن، صفت عبودیت و مذلت بندگی را بیاد می‌آورد. </p> <h3> <span class="title" rel="2_285 2_286">دعوت عمومی بسوی دین توحید و جهاد در راه اعلای آن، اولین وظیفه مؤمنین بعد از ایمان و اظهار عبودیت حق است</span> </h3> <p> <span class="aya" rel="2_286" data-words="50-55">أنت مولانا فانصرنا علی القوم الکافرین</span> این جمله جمله‌ای است جدید و دعائی است مستقل و کلمه <em>مولی</em> به معنای ناصر و یاری کننده است، و لیکن نه هر ناصر بلکه ناصری که تمامی امور منصور به عهده او است چون کلمه <em>مولی</em> از ماده ولایت است که به معنای عهده‌داری و تصدی امر است، و از آنجا که خدا ولی مؤمنین است پس مولایشان نیز هست، و آنان را در آنچه که محتاج به یاری وی باشند یاری می‌کند هم چنان که فرمود: <span class="aya" rel="3_68" data-words="13-16">و الله ولی المؤمنین</span><span class="footnote" rel="1" title="سوره آل عمران آیه ۶۸">*</span> و نیز فرموده: <span class="aya" rel="47_11" data-words="1-12">ذلک بأن الله مولی الذین، آمنوا و أن الکافرین لا مولی لهم</span><span class="footnote" rel="2" title="سوره محمد آیه ۱۱">*</span> یعنی این به آن جهت است که خدا مولای کسانی است که ایمان آورده‌اند، و کسانی که کفر ورزند مولا و یاوری ندارند. </p> <p>و از این دعای مؤمنین بر می‌آید که بعد از گفتن‌ <span class="aya" rel="2_285" data-words="27-29">سمعنا و أطعنا</span> و پذیرفتن اصل دین، هیچ همی به جز اقامه دین و نشر آن، و جهاد در راه اعلای آن و بلند کردن آوازه کلمه حق، و به دست آوردن اتفاق کلمه همه امتها بر مساله دین، ندارند، هم چنان که همین معنا از آیه زیر استفاده می‌شود که می‌فرماید: <span class="aya" rel="12_108" data-words="1-20">قل هذه سبیلی أدعوا إلی الله علی بصیرة، أنا و من اتبعنی، و سبحان الله، و ما أنا من المشرکین</span>.<span class="footnote" rel="3" title="بگو این روش و دین من است، من و همه آنها که پیرویم کردند با بصیرت به سوی خدا دعوت می‌کنم منزه است خدا و من از مشرکین نیستم سوره یوسف آیه ۱۰۸&quot;">*</span> پس دعوت به سوی توحید، راه دین است، راهی که البته جهاد و قتال و امر به معروف و نهی از منکر و سایر اقسام دعوت و انذار، همه از مصادیق آن هستند، برای اینکه هدف از همه       <code class="page" rel="2,688"/> اینها یکی است، و آن ریشه‌کن ساختن ماده اختلاف در میان نوع بشر است، و آیه زیر به اهمیت آن در نظر شارع دین اشاره نموده، می‌فرماید: <span class="aya" rel="42_13" data-words="1-28">شرع لکم من الدین ما وصی به نوحا، و الذی أوحینا إلیک، و ما وصینا به إبراهیم و موسی و عیسی، أن أقیموا الدین، و لا تتفرقوا فیه</span>.<span class="footnote" rel="1" title="برای شما از دین همان را تشریع کرد که به نوح آن را توصیه نمود و آنچه ما به تو وحی کردیم و به ابراهیم و موسی و عیسی توصیه نمودیم، این بود که دین را اقامه کنید، و در آن متفرق نشوید سوره شوری آیه ۱۳&quot;">*</span> پس اینکه در آیه مورد بحث گفتند:  (تو مولای مایی، پس ما را یاری کن) دلالت می‌کند بر اینکه بعد از گفتن‌ <span class="aya" rel="2_285" data-words="27-29">سمعنا و أطعنا</span> و پذیرفتن دین، اولین وظیفه‌ای که به ذهنشان رسیده همین بوده که با دعوتی عمومی دین خدا را در میان نوع بشر گسترش دهند،  (و خدا داناتر است). </p> <p>در اینجا جلد چهارم ترجمه تفسیر المیزان پایان می‌یابد، خدا را بر این نعمت سپاس می‌گزارم، و از درگاه مقدسش مسئلت دارم، برکتی در این مشروع قرار دهد، تا در آشنایی مسلمانان فارسی زبان به اسرار قرآن کریم، و عمل به دستورات آن دارای اثر بیشتری شود. </p> <p> (آمین یا رب العالمین)   </p> ﻿<code class="book" rel="&#x62C; 3"/><code class="page" rel="3,3"/> <h3>جلد سوم</h3> 
