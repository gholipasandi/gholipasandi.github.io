<h2 class="sura">سوره اخلاص مکی است و چهار آیه دارد </h2><h3 class="ayas">سوره الإخلاص آیه‌های ۱ تا ۴</h3><code class="section" rel="112_1-4"/><h3>ترجمه آیات</h3> <p> <span class="trans" rel="112_0">به نام اللَّه که رحمان و رحیم است،  </span><span class="trans" rel="112_1">بگو او اللَّه یگانه است.  «۱» </span><span class="trans" rel="112_2">که همه نیازمندان قصد او می‌کنند.  «۲» </span><span class="trans" rel="112_3">نزاده و زاییده نشده.  «۳» </span><span class="trans" rel="112_4">و هیچ کس همتای او نیست.  «۴» </span></p>     <h3>بیان آیات</h3> <p> این سوره خدای تعالی را به احدیت ذات و بازگشت ما سوی اللَّه در تمامی حوائج وجودیش به سوی او و نیز به اینکه احدی نه در ذات و نه در صفات و نه در افعال شریک او نیست می‌ستاید، و این توحید قرآنی، توحیدی است که مختص به خود قرآن کریم است، و تمامی معارف (اصولی و فروعی و اخلاقی) اسلام بر این اساس پی‌ریزی شده است. </p> <p>و روایات وارده از طرق شیعه و سنی در فضیلت این سوره بسیار زیاد است، حتی از هر دو طریق رسیده که این سوره معادل با یک ثلث قرآن است، که ان شاء اللَّه روایاتش به زودی از نظر خواننده می‌گذرد. <code class="page" rel="20,670"/> و این سوره هم می‌تواند در مکه نازل شده باشد و هم در مدینه، و آنچه از بعضی از روایات وارده در سبب نزول آن ظاهر است این است که در مکه نازل شده. </p> <p><code class="aya" rel="112_1"/> <span class="aya" rel="112_1" data-words="1-4">قل هو الله أحد</span> کلمه <em>هو</em> ضمیر شان و ضمیر قصه است، و معمولا در جایی بکار می‌رود که گوینده اهتمام زیادی به مضمون جمله بعد از آن داشته باشد، و اما کلمه <em>اللَّه</em> مورد اختلاف واقع شده، حق آن است که <em>علم به غلبه</em> برای خدای تعالی است، یعنی قبلا در زبان عرب اسم خاص برای حق تعالی نبود، ولی از آنجایی که استعمالش در این مورد بیش از سایر موارد شد، به خاطر همین غلبه استعمال، تدریجا اسم خاص خدا گردید، هم چنان که اهل هر زبانی دیگر برای خدای تعالی نام خاصی دارند، و ما در تفسیر سوره فاتحه (اولین سوره قرآن) در باره این کلمه بحث کردیم. </p> <h3> <span class="title" rel="112_1 112_2 112_3 112_4">فرق بین <em>احد</em> و <em>واحد</em> و معنای احد بودن خدای تعالی</span> </h3> <p> و کلمه <em>احد</em> صفتی است که از ماده <em>وحدت</em> گرفته شده، هم چنان که کلمه  <em>واحد</em> نیز وصفی از این ماده است، چیزی که هست، بین احد و واحد فرق است، کلمه  <em>احد</em> در مورد چیزی و کسی بکار می‌رود که قابل کثرت و تعدد نباشد، نه در خارج و نه در ذهن، و اصولا داخل اعداد نشود، به خلاف کلمه <em>واحد</em> که هر <em>واحدی</em> یک ثانی و ثالثی دارد یا در خارج و یا در توهم و یا به فرض عقل، که با انضمام به ثانی و ثالث و رابع کثیر می‌شود، و اما احد اگر هم برایش دومی فرض شود، باز خود همان است و چیزی بر او اضافه نشده. </p> <p>مثالی که بتواند تا اندازه‌ای این فرق را روشن سازد این است که: وقتی می‌گویی  احدی از قوم نزد من نیامده ، در حقیقت، هم آمدن یک نفر را نفی کرده‌ای و هم دو نفر و سه نفر به بالا را، اما اگر بگویی: واحدی از قوم نزد من نیامده تنها و تنها آمدن یک نفر را نفی کرده‌ای، و منافات ندارد که چند نفرشان نزدت آمده باشند، و به خاطر همین تفاوت که بین دو کلمه هست، و به خاطر همین معنا و خاصیتی که در کلمه <em>احد</em> هست، می‌بینیم این کلمه در هیچ کلام ایجابی به جز در باره خدای تعالی استعمال نمی‌شود،  (و هیچ وقت گفته نمی‌شود: جاءنی احد من القوم-احدی از قوم نزد من آمد) بلکه هر جا که استعمال شده است کلامی است منفی، تنها در مورد خدای تعالی است که در کلام ایجابی استعمال می‌شود. </p> <p>یکی از بیانات لطیف مولانا امیر المؤمنین (ص) در همین باب است که در بعضی از خطبه‌هایش که در باره توحید خدای عز و جل ایراد فرموده چنین آمده: کل مسمی<code class="page" rel="20,671"/> بالوحدة غیره قلیل<span class="footnote" rel="1" title="نهج البلاغه فیض الاسلام، ص ۱۵۵، خطبه ۶۴">*</span> یعنی-و خدا داناتر است-هر چیزی غیر خدای تعالی، وقتی به صفت وحدت توصیف شود، همین توصیف بر قلت و کمی آن دلالت دارد، به خلاف خدای تعالی که یکی بودنش از کمی و اندکی نیست. </p> <p>و ما در بحثی که پیرامون توحید قرآنی در جلد ششم این کتاب داشتیم، پاره‌ای از کلمات آن جناب را که در باره توحید صادر شده نقل نمودیم. </p> <h3> <span class="title" rel="112_1 112_2 112_3 112_4">معنای اینکه خدا صمد است اینست که هر چیزی در ذات و آثار و صفات محتاج او است و او منتهی المقاصد است</span> </h3> <p> <code class="aya" rel="112_2"/> <span class="aya" rel="112_2" data-words="1-2">الله الصمد</span> <span class="phrase">اصل در معنای کلمه <em rel="fa_112_2_2-2" data-sentence="18:199">صمد</em> قصد کردن و یا قصد کردن با اعتماد است، وقتی گفته می‌شود: <em>صمده، یصمده، صمدا</em> از باب <em>نصر، ینصر</em> معنایش این است که فلانی قصد فلان کس یا فلان چیز را کرد، در حالی که بر او اعتماد کرده بود.</span> بعضی از مفسرین این کلمه را-که صفت است-به معانی متعددی تفسیر کرده‌اند که برگشت بیشتر آنها به معنای زیر است: سید و بزرگی که از هر سو به جانبش قصد می‌کنند تا حوایجشان را برآورد و چون در آیه مورد بحث مطلق آمده همین معنا را می‌دهد، پس خدای تعالی سید و بزرگی است که تمامی موجودات عالم در تمامی حوائجشان او را قصد می‌کنند. </p> <p>آری وقتی خدای تعالی پدید آورنده همه عالم است، و هر چیزی که دارای هستی است هستی را خدا به او داده، پس هر چیزی که نام <em>چیز</em> صادق بر آن باشد، در ذات و صفات و آثارش محتاج به خدا است، و در رفع حاجتش او را قصد می‌کند، هم چنان که خودش فرموده: <span class="aya" rel="7_54" data-words="29-33">ألا له الخلق و الأمر</span><span class="footnote" rel="2" title="آگاه باشید که ایجاد و تدبیر تنها به دست او است سوره اعراف، آیه ۵۴">*</span>، و نیز به طور مطلق فرموده: <span class="aya" rel="53_42" data-words="1-5">و أن إلی ربک المنتهی</span><span class="footnote" rel="3" title="محققا منتهای هر چیزی به سوی او است سوره نجم، آیه ۴۲">*</span>، پس خدای تعالی در هر حاجتی که در عالم وجود تصور شود صمد است، یعنی هیچ چیز قصد هیچ چیز دیگر نمی‌کند مگر آنکه منتهای مقصدش او است و بر آمدن حاجتش به وسیله او است. </p> <p><span class="phrase">از اینجا روشن می‌شود که اگر الف و لام بر سر کلمه <em rel="fa_112_2_2-2" data-sentence="49:405">صمد</em> در آمده، منظور افاده حصر است، می‌فهماند تنها خدای تعالی صمد علی الاطلاق است، به خلاف کلمه <em>احد</em> که الف و لام بر سرش در نیامده، برای اینکه این کلمه با معنای مخصوصی که افاده می‌کند در جمله اثباتی بر احدی غیر خدای تعالی اطلاق نمی‌شود، پس حاجت نبود که با آوردن الف و       <code class="page" rel="20,672"/> لام حصر احدیت را در جناب حق تعالی افاده کند، و یا احدیت معهودی از بین احدیتها را برساند.</span> </p> <p>و اما اینکه چرا دوباره کلمه <em>اللَّه</em> ذکر شد، با اینکه ممکن بود بفرماید: قل هو اللَّه احد و صمد ؟ ظاهرا این تکرار برای اشاره به این معنا بوده که هر یک از دو جمله‌ <span class="aya" rel="112_1" data-words="2-4">هو الله أحد</span> و <span class="aya" rel="112_2" data-words="1-2">الله الصمد</span> مستقلا کافی در تعریف خدای تعالی است، چون مقام، مقام معرفی خدا به وسیله صفتی است که خاص خود او باشد، پس معنا چنین است که معرفت به خدای تعالی حاصل می‌گردد چه از شنیدن جمله‌ <span class="aya" rel="112_1" data-words="2-4">هو الله أحد</span> و چه از شنیدن‌ <span class="aya" rel="112_2" data-words="1-2">الله الصمد</span> چه آن جور توصیف و تعریف شود و چه اینجور. </p> <p>و این دو آیه شریفه در عین حال هم به وسیله صفات ذات، خدای تعالی را معرفی کرده، و هم به وسیله صفات فعل. جمله‌ <span class="aya" rel="112_1" data-words="3-4">الله أحد</span> خدا را به صفت احدیت توصیف کرده، که احدیت عین ذات است. و جمله‌ <span class="aya" rel="112_2" data-words="1-2">الله الصمد</span> او را به صفت صمدیت توصیف کرده که صفت فعل است، چون گفتیم صمدیت عبارت از این است که هر چیزی به سوی او منتهی می‌شود. </p> <p><span class="phrase">بعضی<span class="footnote" rel="1" title="روح المعانی، ج ۳۰، ص ۲۷۴">*</span> از مفسرین گفته‌اند: کلمه <em rel="fa_112_2_2-2" data-sentence="102:129">صمد</em> به معنای هر چیز تو پری است که جوفش خالی نباشد، و در نتیجه نه بخورد و نه بنوشد و نه بخوابد و نه بچه بیاورد و نه از کسی متولد شود.</span> <span class="phrase">که بنا بر این تفسیر، جمله‌ <span class="aya" rel="112_3" data-words="1-5">لم یلد و لم یولد</span> تفسیر کلمه <em rel="fa_112_2_2-2" data-sentence="109:11">صمد</em> خواهد بود.</span> <code class="aya" rel="112_3"/><code class="aya" rel="112_4"/> <span class="aya" rel="112_3-4" data-words="1-11">لم یلد و لم یولد، و لم یکن له کفوا أحد</span> این دو آیه کریمه از خدای تعالی این معنا را نفی می‌کند که چیزی را بزاید. و یا به- عبارت دیگر ذاتش متجزی شود، و جزئی از سنخ خودش از او جدا گردد. چه به آن معنایی که نصاری در باره خدای تعالی و مسیح می‌گویند، و چه به آن معنایی که وثنی مذهبان بعضی از آلهه خود را فرزندان خدای سبحان می‌پندارند. </p> <p>و نیز این دو آیه از خدای تعالی این معنا را نفی می‌کنند که خود او از چیزی متولد و مشتق شده باشد، حال این تولد و اشتقاق به هر معنایی که اراده شود، چه به آن نحوی که وثنیت در باره خدایان خود گفته‌اند، که بعضی اله پدر و بعضی دیگر اله مادر و بعضی دیگر اله فرزند است، و چه به نحوی دیگر. </p> <p>   <code class="page" rel="20,673"/> و نیز این معنا را نفی می‌کنند که برای خدای تعالی کفوی باشد که برابر او در ذات و یا در فعل باشد، یعنی مانند خدای تعالی بیافریند و تدبیر نماید، و احدی از صاحبان ادیان و غیر ایشان قائل به وجود کفوی در ذات خدا نیست، یعنی احدی از دین‌داران و بی‌دینان نگفته که واجب الوجود (عز اسمه) متعدد است، و اما در فعل یعنی تدبیر، بعضی قائل به آن شده‌اند، مانند وثنی‌ها که برای خدایان خود الوهیت و تدبیر قائل شدند، حال چه خدای بشری مانند فرعون و نمرود که ادعای الوهیت کردند، و چه غیر بشری. و ملاک در کفو بودن در نظر آنان این است که برای اله و معبود خود استقلال در تدبیر قائلند و می‌گویند: اللَّه تعالی تدبیر فلان ناحیه عالم را به فلان معبود واگذار نموده و او فعلا مستقل در تدبیر آن ناحیه است، همانطور که خود خدای تعالی مستقل در تدبیر آن ارباب و آلهه است، و او رب الارباب و اله الالهه است. و اگر برابری در صفات را نشمردیم، برای آن بود که صفت، یا صفت ذات است یا صفت فعل، صفت ذات که عین ذات است و صفت فعل هم از فعل انتزاع می‌شود. </p> <p>و این معنای از کفو بودن در غیر آلهه مشرکین نیز تصور دارد، نظیر استقلالی که بعضی برای موجودی از موجودات ممکن بپندارند، این نیز مصداقی است برای کفو بودن، چون برگشت این فرض نیز به این است که انسان بپندارد مثلا فلان گیاه خودش مستقلا بیماری ما را شفا می‌دهد و در بهبودی از بیماریمان احتیاجی به خدای تعالی نداریم، با اینکه گیاه مذکور از هر جهتی محتاج به خدای تعالی است، و آیه مورد بحث این را نیز نفی می‌کند. </p> <h3> <span class="title" rel="112_1 112_2 112_3 112_4">بیان اینکه نزائیدن، زاده نشدن و کفو نداشتن خدا فرع بر صمد بودن و یگانگی او در ذات و صفات و افعال است</span> </h3> <p> و صفات سه‌گانه‌ای که در این سوره نفی شده، یعنی متولد شدن چیزی از خدا، و تولد خدای تعالی از چیز دیگر، و داشتن کفو، هر چند ممکن است نفی آنها را متفرع بر صفت احدیت خدای تعالی کرد، و به وجهی گفت فرض احدیت خدای تعالی کافی است در اینکه او هیچ یک از این سه صفت را نداشته باشد، و لیکن این معنا زودتر به نظر می‌رسد که متفرع بر صمدیت خدا باشند. </p> <p>اما اینکه متولد نشدن چیزی از خدا فرع صمدیت او است، بیانش این است که ولادت که خود نوعی تجزی و قسمت پذیری است به هر معنایی که تفسیر شود، بدون ترکیب تصور ندارد، کسی که می‌زاید و چیزی از او جدا می‌شود باید خودش دارای اجزایی باشد، و چیزی که جزء دارد محتاج به جزء خویش است، چون بدیهی است موجود مرکب از چند چیز وقتی آن موجود است که آن چند جزء را داشته باشد، و خدای سبحان صمد است هر محتاجی در حاجتش به او منتهی می‌گردد، و چنین کسی احتیاج در او تصور ندارد. </p> <p>و اما اینکه زاییده نشدنش از چیزی فرع صمدیت او است بیانش این است که تولد<code class="page" rel="20,674"/> چیزی از چیز دیگر فرض ندارد مگر با احتیاج متولد به موجودی که از او متولد شود، و خدای تعالی صمد است، و کسی که صمد باشد احتیاج در او تصور ندارد. </p> <p>و اما اینکه کفو نداشتنش متفرع بر صمدیت او است، بیانش این است که کفو چه اینکه کفو در ذات خدای تعالی فرض شود و چه کفو در فعل او، وقتی تصور دارد که کفو فرضی در عملی که در آن عمل کفو شده مستقل در ذات خود و بی‌نیاز از خدای تعالی باشد، و گفتیم که خدای تعالی صمد است و صمد علی الاطلاق هم هست، یعنی همان کفو فرضی در آن عمل که کفو فرض شده محتاج او است و بی‌نیاز از او نیست، پس کفو هم نیست. </p> <p>بنا بر این روشن شد که نفی در دو آیه، متفرع بر صمدیت خدای تعالی است، و مال صمدیت خدای تعالی و فروعات آن به اثبات یگانگی خدا در ذات و صفات و افعال او است، به این معنا که خدای تعالی در ذاتش واحد است و چیزی شبیه به او نیست، نه در ذاتش و نه در صفات و افعالش، پس ذات خدای تعالی به ذات خود او و برای ذات خود او است، بدون اینکه مستند بغیر خودش باشد و بدون اینکه محتاج بغیر باشد، به خلاف غیر خدای تعالی که در ذات و صفات و افعال خود محتاج خدای تعالایند، و او است که به مقتضا و لیاقت ساحت کبریایی و عظمتش موجودی را با صفات و افعال معین خلق می‌کند، پس حاصل مفاد سوره این است که، خدای تعالی را به صفت احدیت و واحدیت توصیف می‌کند. </p> <p>و از جمله سخنانی که در باره این آیه گفته شده<span class="footnote" rel="1" title="مجمع البیان، ج ۱۰، ص ۵۶۷">*</span>، این است که مراد از کفو، همسر است، چون همسر هر کسی کفو او است. و بنا به این گفتار آیه شریفه همان را افاده می‌کند که آیه‌ <span class="aya" rel="72_3" data-words="3-8">تعالی جد ربنا ما اتخذ صاحبة</span><span class="footnote" rel="2" title="و اینکه بلند است مقام با عظمت پروردگار ما و او هرگز برای خود همسر (و فرزندی) انتخاب نکرده سوره جن، آیه ۳">*</span> افاده می‌کند. و لیکن این حرف صحیح نیست<span class="footnote" rel="3" title="زیرا کلمه &lt;em&gt;کفوا&lt;/em&gt; نکره در سیاق نفی است، و عمومیت را می‌رساند و می‌فهماند از هر مصداق که برای این کلمه تصور شود، هیچ مصداقی برای خدا نیست، و خدا هیچ قسم از اقسام و مصادیق کفو را ندارد، نه تنها مصداق زوجیت را، &lt;em&gt;مترجم&lt;/em&gt; ">*</span>. </p> <h3>بحث روایتی‌ <span class="title" rel="112_1 112_2 112_3 112_4"> (روایاتی در باره فضیلت سوره اخلاص و توضیح مضامین عالیه آن) </span> </h3> <p> در کافی به سند خود از محمد بن مسلم از امام صادق (ع) روایت کرده که       <code class="page" rel="20,675"/> فرمود: یهودیان از رسول خدا (ص) پرسیدند: مشخصات و حسب و نسب پروردگارت را برای ما بیان کن. آن جناب تا سه روز پاسخ نداد، تا آنکه سوره قل هو اللَّه احد نازل شد<span class="footnote" rel="1" title="اصول کافی، ج ۱، ص ۹۱، ح ۱">*</span>. </p> <p>مؤلف: و در کتاب احتجاج از امام عسکری (ع) روایت آورده که فرمود: سؤال کننده عبد اللَّه بن صوریای یهودی بوده، و در بعضی روایات اهل سنت آمده که سائل عبد اللَّه بن سلام بوده، و این سؤال را در مکه کرد، و بعد از شنیدن پاسخ ایمان آورد، ولی ایمان خود را پنهان می‌داشت، و در بعضی دیگر آمده جمعیتی از یهود بودند که این سؤال را از آن جناب کردند، و در روایات بسیاری از طرق اهل سنت آمده که اصلا سؤال از ناحیه یهودیان نبوده، بلکه از ناحیه مشرکین مکه بوده، و به هر حال هر چه بوده مراد از حسب و نسب، صفات و مشخصات خدای تعالی است<span class="footnote" rel="2" title="احتجاج طبرسی، ج ۱، ص ۴۸، ط نجف">*</span>. </p> <p>و در کتاب معانی به سند خود از اصبغ بن نباته از علی (ع) روایت آورده که در ضمن حدیثی فرمود: نسبت خدای عز و جل همان سوره: <span class="aya" rel="112_1" data-words="1-3">قل هو الله...</span> است<span class="footnote" rel="3" title="معانی الاخبار، ص ۱۴۰">*</span> و در کتاب علل به سند خود از امام صادق (ع) روایت کرده که در حدیث معراج فرمود: خدای تعالی به آن جناب-یعنی به رسول خدا (ص) -فرمود: <span class="aya" rel="112_1" data-words="1-4">قل هو الله أحد</span>، را همانطور که نازل شده بخوان، که این سوره نسبت و معرف من است<span class="footnote" rel="4" title="علل الشرائع، ج ۲، ص ۳۱۵">*</span>. </p> <p>مؤلف: و نیز به سند خود از موسی بن جعفر روایتی در معنای این روایت آورده<span class="footnote" rel="5" title="علل الشرائع، ج ۲، ص ۳۳۴، ب ۳۲">*</span>. </p> <p>و در الدر المنثور است که ابو عبید در کتاب فضائل خود از ابن عباس از رسول خدا  (ص) روایت کرده که فرمود: سوره‌ <span class="aya" rel="112_1" data-words="1-4">قل هو الله أحد</span> ثلث قرآن است<span class="footnote" rel="6" title="الدر المنثور، ج ۶، ص ۴۱۲">*</span>. </p> <p>مؤلف: روایات از طرق اهل سنت در این معنا بسیار زیاد است، و آن را از عده‌ای از صحابه از قبیل ابن عباس (که روایتش گذشت)، و ابی الدرداء، ابن عمر، جابر، ابن مسعود، ابی سعید خدری، معاذ بن انس، ابی ایوب، ابی امامه، و غیر نامبردگان از رسول خدا (ص) روایت کرده‌اند، و نیز در عده‌ای از روایات وارده از امامان اهل بیت             <code class="page" rel="20,676"/> (ع) آمده، و مفسرین در توجیه آن وجوهی مختلف ذکر کرده‌اند، که معتدل‌ترین آن این است که تمامی معارف قرآنی به سه اصل بر می‌گردد، توحید و نبوت و معاد، و سوره مورد بحث از این سه اصل یک اصل را متعرض شده، از اول تا به آخرش در باره آن سخن گفته، و آن اصل توحید است<span class="footnote" rel="1" title="مجمع البیان، ج ۱۰، ص ۵۶۷">*</span>. </p> <p>و در کتاب توحید از امیر المؤمنین (ع) روایت آورده که فرمود در عالم رؤیا خضر (ع) را دیدم، و این رؤیا یک شب قبل از جنگ بدر بود، به آن جناب گفتم: از آنچه داری چیزی به من تعلیم بده که بر دشمنان پیروز شوم. خضر گفت: بگو: یا هو یا من لا هو الا هو ، همین که صبح شد، رؤیای خود را برای رسول خدا (ص) بازگو کردم، به من فرمود: ای علی اسم اعظم را یاد گرفتی، و این کلام در جنگ بدر هم چنان بر زبانم بود<span class="footnote" rel="2" title="توحید صدوق، ص ۹۰، ح ۵">*</span>. </p> <p>و نیز در آن کتاب آمده که امیر المؤمنین علی (ع) سوره قل هو اللَّه احد را خواند، و وقتی فارغ شد گفت: یا هو یا من لا هو إلا هو اغفر لی و انصرنی علی القوم الکافرین -ای کسی که نیست او مگر او، مرا بیامرز و مرا بر قوم کافر یاری فرما<span class="footnote" rel="3" title="نور الثقلین، ج ۵، ص ۷۱۵ به نقل از توحید">*</span>. </p> <p>و در نهج البلاغه در باره خدای تعالی آمده: الاحد لا بتاویل عدد-احد است، اما نه به تاویل عدد<span class="footnote" rel="4" title="نهج البلاغه صبحی صالح، ص ۲۱۲، خطبه ۱۵۲">*</span>. </p> <p>مؤلف: این روایت را در توحید هم از حضرت رضا (ع) نقل کرده به این عبارت: احد لا بتاویل عدد<span class="footnote" rel="5" title="توحید صدوق، ج ۴۵۳">*</span>. </p> <p>و <span class="phrase">در اصول کافی به سند خود از داوود بن قاسم جعفری روایت آورده که گفت: به امام ابی جعفر دوم جواد الأئمه (ع) عرضه داشتم: کلمه <em rel="fa_112_2_2-2" data-sentence="121:213">صمد</em> چه معنایی دارد، فرمود به معنای سید مصمود الیه است، یعنی بزرگی که تمام موجودات عالم در حوائج کوچک و بزرگ به او مراجعه میکنند و محتاج اویند<span class="footnote" rel="6" title="اصول کافی، ج ۱، ص ۱۲۳، ح ۱">*</span>.</span> </p> <p><span class="phrase">مؤلف: و در تفسیر کلمه <em rel="fa_112_2_2-2" data-sentence="22:222">صمد</em> معانی دیگری از ائمه اهل بیت (ع) روایت شده، از آن جمله امام باقر (ع) فرمود: صمد به معنای سید و بزرگی است که           <code class="page" rel="20,677"/> سایرین او را اطاعت کنند، سیدی که ما فوق او هیچ آمر و ناهی نباشد.</span> و از حسین بن علی  (ع) روایت شده که فرموده است: صمد کسی و چیزی را گویند که جوف ندارد، و نیز به کسی گویند که نمی‌خوابد، و همچنین به کسی گفته می‌شود که لم یزل بوده و لا یزال خواهد بود. و از امام سجاد (ع) نقل شده که فرمود: صمد کسی است که هر گاه بخواهد چیزی را ایجاد کند تنها بگوید: باش آن چیز موجود شود. و باز صمد به معنای کسی است که موجودات را بدون الگوی قبلی خلق کرده، آنها را اضداد و به اشکال مختلف و ازواج خلق کرده، کسی است که در یکتایی و ضد نداشتن یگانه است، و نیز در نداشتن شکل و مثل و شریک یکتا است<span class="footnote" rel="1" title="معانی الاخبار، ص ۷">*</span>. </p> <p>و اصل در معنای صمد همان معنایی است که از ابی جعفر دوم (ع) نقل کردیم، چون در معنای آن لغتی از مفهوم قصد گرفته شده بود، و بنا بر این، معانی دیگر و مختلفه‌ای که از سایر ائمه (ع) نقل شد تفسیر به لازمه معنای اصلی است، چون همه آنها از لوازم مقصود بودن خدای تعالی است، آری خدای تعالی مقصودی است که هر موجودی در هر حاجتی که دارد به سوی او رجوع دارد، و خود او دچار هیچ حاجتی نمی‌شود. </p> <p>و <span class="phrase">در کتاب توحید از وهب بن وهب قرشی از امام صادق (ع) از آبای گرامی‌اش  (ع) روایت آورده که اهل بصره به حسین بن علی (ع) نامه‌ای نوشته، و در آن از کلمه <em rel="fa_112_2_2-2" data-sentence="146:116">صمد</em> پرسیدند، حضرت در پاسخشان این نامه را به ایشان نوشت: بسم اللَّه الرحمن الرحیم، اما بعد، مبادا در قرآن کریم خوض کنید.</span> و <span class="phrase">در آن جدال راه نیندازید، و بدون علم و از روی مظنه و سلیقه در باره آن چیزی مگویید، که از جدم رسول خدا (ص) شنیدم که می‌فرمود: کسی که بدون علم در باره قرآن سخن بگوید، نشیمنگاه او پر از آتش خواهد بود، و خدای سبحان خودش کلمه <em rel="fa_112_2_2-2" data-sentence="220:315">صمد</em> را تفسیر کرده، بعد از آنکه فرمود:  <span class="aya" rel="112_1-2" data-words="3-6">الله أحد، الله الصمد</span> ، آن را با دو آیه بعد تفسیر نموده، فرمود: <span class="aya" rel="112_3-4" data-words="1-11">لم یلد و لم یولد، و لم یکن له کفوا أحد</span><span class="footnote" rel="2" title="توحید صدوق، ص ۵۱">*</span>.</span> </p> <p>و <span class="phrase">نیز در آن کتاب به سند خود از ابن ابی عمیر از موسی بن جعفر (ع) روایت آورده که فرمود: و بدانکه خدای تعالی <em>واحد</em> و <em>احد</em> ، و <em rel="fa_112_2_2-2" data-sentence="137:170">صمد</em> است، نه فرزنددار می‌شود تا فرزندش از او ارث ببرد، و نه خود از کسی متولد شده تا پدرش با او شریک باشد<span class="footnote" rel="3" title="توحید صدوق، ص ۸۹، ح ۲">*</span>.</span> </p> <p>       <code class="page" rel="20,678"/> و باز در آن کتاب در خطبه دیگر از امیر المؤمنین (ع) آمده که فرمود: خدای عز و جل کسی است که از کسی متولد نشده تا در عزت شریکی داشته باشد، و خود فرزنددار نمی‌شود تا موروثی از بین رفتنی باشد<span class="footnote" rel="1" title="توحید صدوق، ص ۳۱، ح ۱">*</span>. </p> <p>و در همان کتاب در ضمن خطبه‌ای از آن جناب آمده که فرمود: خدای تعالی بزرگتر از آن است که کفوی داشته باشد تا به آن کفو تشبیه شود<span class="footnote" rel="2" title="توحید صدوق، ص ۸۹، ح ۲">*</span>. </p> <p>مؤلف: در این معانی که تا کنون از روایات نقل کردیم روایات دیگری نیز هست. </p> 
