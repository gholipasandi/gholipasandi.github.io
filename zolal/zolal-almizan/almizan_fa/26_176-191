<h3 class="ayas">سوره الشعراء آیه‌های ۱۷۶ تا ۱۹۱</h3><code class="section" rel="26_176-191"/><h3>ترجمه آیات</h3> <p> <span class="trans" rel="26_176">اصحاب ایکه نیز پیغمبران را دروغگو شمردند.  «۱۷۶» </span><span class="trans" rel="26_177">چون شعیب به ایشان گفت: چرا نمی‌ترسید.  «۱۷۷» </span><span class="trans" rel="26_178">به درستی من پیغمبری خیرخواه شمایم.  «۱۷۸» </span><span class="trans" rel="26_179">از خدا بترسید و اطاعتم کنید. <code class="page" rel="15,440"/> «۱۷۹» </span><span class="trans" rel="26_180"> از شما برای پیغمبری خود مزدی نمی‌خواهم که مزد من به عهده پروردگار جهانیان است.  «۱۸۰» </span><span class="trans" rel="26_181">پیمانه را تمام دهید (و کم‌فروشی نکنید) و مردم را به خسارت نیندازید.  «۱۸۱» </span><span class="trans" rel="26_182">و با ترازوی درست، وزن کنید.  «۱۸۲» </span><span class="trans" rel="26_183">و چیزهای مردم را کم ندهید و در این سرزمین به فساد مکوشید.  «۱۸۳» </span><span class="trans" rel="26_184">و از آنکه شما و مردم گذشته را آفریده است بترسید.  «۱۸۴» </span><span class="trans" rel="26_185">گفتند: حقا که تو جادو زده‌ای.  «۱۸۵» </span><span class="trans" rel="26_186">تو جز بشری مانند ما نیستی و ما ترا دروغگو می‌پنداریم.  «۱۸۶» </span><span class="trans" rel="26_187">اگر راست می‌گویی پاره‌ای از آسمان را روی ما بینداز.  «۱۸۷» </span><span class="trans" rel="26_188">گفت: پروردگارم به اعمالی که می‌کنید داناتر است.  «۱۸۸» </span><span class="trans" rel="26_189">پس دروغگویش شمردند و به عذاب روز ابر (آتشبار) دچار شدند که عذاب روزی بزرگ بود.  «۱۸۹» </span><span class="trans" rel="26_190">که در این عبرتی است ولی بیشترشان ایمان آور نبودند.  «۱۹۰» </span><span class="trans" rel="26_191">و پروردگارت نیرومند و رحیم است.  «۱۹۱» </span></p>                           <h3>بیان آیات‌ <span class="title" rel="26_176 26_180 26_177 26_178 26_179 26_181 26_182 26_183 26_184 26_185 26_186 26_187 26_188 26_189 26_190 26_191">اشاره به اینکه اصحاب اینکه چه کسانی بوده‌اند</span> </h3> <p> در این آیات، اجمالی از داستان شعیب (ع) که یکی از پیامبران عرب است ذکر کرده و این داستان آخری از هفت داستانی است که در این سوره آمده. </p> <p> <span class="aya" rel="26_176" data-words="1-4">کذب أصحاب الأیکة المرسلین</span>... <span class="phrase"><span class="aya" rel="26_180" data-words="11-12">رب العالمین</span> کلمه <em rel="fa_26_176_3-3" data-sentence="74:52">ایکه</em> به معنای بیشه‌ای است که درختان تو درهمی داشته باشد.</span> بعضی<span class="footnote" rel="1" title="تفسیر شریف لاهیجی، ج ۳، ص ۳۹۳">*</span> گفته‌اند این بیشه جنگلی بوده در نزدیکیهای مدین که طایفه‌ای در آن زندگی می‌کرده‌اند و از جمله پیامبرانی که به سویشان مبعوث شده شعیب (ع) بوده، وی اهل آن محل نبوده است و با مردمش بیگانه بوده، به دلیل اینکه در این داستان مانند داستانهای قبل، پیغمبر مورد بحث را برادر آن قوم نخوانده و نفرموده <em>اخوهم شعیب</em> به خلاف هود و صالح که هم وطن با قوم خود بوده‌اند، و هم چنین لوط که از راه مصاهره و سببی فامیل قوم خود بود و لذا درباره این سه تن فرموده: <em>اخوهم هود</em> و <em>اخوهم صالح</em> و <em>اخوهم لوط</em>  تفسیر بقیه الفاظ آیه گذشت. </p> <p>   <code class="page" rel="15,441"/><code class="aya" rel="26_181"/><code class="aya" rel="26_182"/> <span class="aya" rel="26_181-182" data-words="1-11">أوفوا الکیل و لا تکونوا من المخسرین، و زنوا بالقسطاس المستقیم</span> <span class="phrase">کلمه <em rel="fa_26_181_2-2" data-sentence="5:257">کیل</em> به معنای مقیاسی است که متاع را از نظر حجم با آن می‌سنجند و وفا کردن به کیل به این معناست که آن را کم نگیرند، و کلمه <em rel="fa_26_182_3-3" data-sentence="176:126">قسطاس</em> به معنای ترازویی است که متاع را از نظر وزن با آن می‌سنجند، و <em>استقامت قسطاس</em> به این است که آن را عادلانه به کار بزنند.</span> و این دو آیه دستور می‌دهد به اینکه کم‌فروشی نکنند و در دادن و گرفتن کالا کیل و ترازو را درست به کار ببرند. </p> <p><code class="aya" rel="26_183"/> <span class="aya" rel="26_183" data-words="1-11">و لا تبخسوا الناس أشیاءهم و لا تعثوا فی الأرض مفسدین</span> کلمه <em>بخس</em> به معنای نقص در وزن و اندازه‌گیری است، هم چنان که کلمه  <em>اخسار</em> به معنای نقص در راس المال است. </p> <p>و از ظاهر سیاق بر می‌آید که جمله <span class="aya" rel="26_183" data-words="1-5">و لا تبخسوا الناس أشیاءهم</span> -کالا و متاع مردم را کم ندهید متمم جمله‌ <span class="aya" rel="26_182" data-words="1-4">و زنوا بالقسطاس المستقیم</span> است، هم چنان که جمله‌ <span class="aya" rel="26_181" data-words="3-7">و لا تکونوا من المخسرین</span> قیدی است متمم جمله‌ <span class="aya" rel="26_181" data-words="1-2">أوفوا الکیل</span> و جمله‌ <span class="aya" rel="26_183" data-words="6-11">و لا تعثوا فی الأرض مفسدین</span> تاکید هر دو نهی، یعنی نهی در <em>لا تخسروا</em> و نهی در <span class="aya" rel="26_183" data-words="2-3">لا تبخسوا</span> است و اثر شوم کم‌فروشی را بیان می‌کند. </p> <p> <span class="aya" rel="26_183" data-words="6-11">و لا تعثوا فی الأرض مفسدین</span> <span class="phrase">-کلمه <em>تعثوا</em> از <em>عثی</em> است، که مانند <em>عیث</em> به معنای افساد است، بنا بر این، کلمه <em rel="fa_26_183_11-11" data-sentence="101:358">مفسدین</em> حالی است که <em>تعثوا</em> را تاکید می‌کند و در داستان شعیب در سوره هود و نیز در تفسیر آیه‌ <span class="aya" rel="17_35" data-words="6-14">و زنوا بالقسطاس المستقیم ذلک خیر و أحسن تأویلا</span><span class="footnote" rel="1" title="سوره اسری، آیه ۳۵">*</span> گفتاری پیرامون اینکه‌کم‌فروشی چه فسادهایی در اجتماع پدید می‌آورد گذراندیم، به آنجا مراجعه فرمایید.</span> </p> <p><code class="aya" rel="26_184"/> <span class="aya" rel="26_184" data-words="1-7">و اتقوا الذی خلقکم و الجبلة الأولین</span> <span class="phrase">در مجمع البیان فرموده کلمه <em rel="fa_26_184_6-6" data-sentence="27:123">جبلة</em> به معنای خلقی است که هر موجودی بر آن خلق مفطور شده<span class="footnote" rel="2" title="مجمع البیان، ج ۷، ص ۲۰۱">*</span>.</span> </p> <p>پس مراد از جبله، صاحبان جبلت است و معنای آیه این است که: از خدایی که شما و صاحبان جبلت گذشته را آفریده بترسید، همان خدایی که پدران گذشته شما و شما را با این فطرت آفریده که فساد را تقبیح نموده به شئامت آن اعتراف کنید. </p> <p>و شاید این نکته‌ای که به آن اشاره کردیم باعث شده که خصوص مساله جبلت در آیه     <code class="page" rel="15,442"/> بیاید، به هر حال آیه شریفه به توحید در عبادت دعوت می‌کند، چون مشرکین از خدای خالق که رب العالمین است هیچ پروایی نداشتند. </p> <p><code class="aya" rel="26_185"/><code class="aya" rel="26_186"/> <span class="aya" rel="26_185" data-words="1-5">قالوا إنما أنت من المسحرین</span>... <span class="aya" rel="26_186" data-words="7-11">و إن نظنک لمن الکاذبین</span> تفسیر صدر این آیه گذشت و کلمه <em>ان</em> در ذیل آیه، یعنی در جمله‌ <span class="aya" rel="26_186" data-words="8-9">إن نظنک</span> مخففه از مثقله است. </p> <p><code class="aya" rel="26_187"/> <span class="aya" rel="26_187" data-words="1-5">فأسقط علینا کسفا من السماء...</span> <span class="phrase">کلمه <em rel="fa_26_187_3-3" data-sentence="5:258">کسف</em> -به کسره کاف و فتحه سین، به طوری که گفته‌اند<span class="footnote" rel="1" title="تفسیر کشاف، ج ۳، ص ۳۳۳">*</span> -جمع کسفه است، یعنی قطعه، و معنای آیه این است که قطعه‌ای از آسمان را بر سر ما بینداز، یعنی تو هیچ کاری از دستت بر نمی‌آید، هر چه می‌خواهی بکن.</span> </p> <p><code class="aya" rel="26_188"/> <span class="aya" rel="26_188" data-words="1-5">قال ربی أعلم بما تعملون</span> این جمله پاسخی است که شعیب به گفته آنان و پیشنهادی که در خصوص آوردن عذاب کرده‌اند داده و این کنایه است از اینکه او هیچ اختیاری در آوردن عذاب از خود ندارد و این کار مثل همه کارها به دست خداست، چون او به آنچه مردم می‌کنند داناتر است و بهتر می‌داند که آیا عملشان مستوجب عذاب هست یا نه و اگر هست مستوجب چه عذابی است؟ بنا بر این آیه مورد بحث نظیر پاسخی است که هود به قومش داد و گفت: <span class="aya" rel="46_23" data-words="2-10">إنما العلم عند الله و أبلغکم ما أرسلت به</span><span class="footnote" rel="2" title="علم نزد خداست و بس و من تنها رساننده رسالتی هستم که مامور رساندن آن شده‌ام سوره احقاف، آیه ۲۳">*</span>. </p> <p><code class="aya" rel="26_189"/> <span class="aya" rel="26_189" data-words="1-5">فکذبوه فأخذهم عذاب یوم الظلة...</span> <span class="aya" rel="26_189" data-words="4-5">یوم الظلة</span> همان روز عذاب قوم شعیب است، که ابری برایشان سایه افکند و تفصیل داستانشان در سوره هود گذشت. </p> <p><code class="aya" rel="26_190"/><code class="aya" rel="26_191"/> <span class="aya" rel="26_190" data-words="1-4">إن فی ذلک لآیة</span>... <span class="aya" rel="26_191" data-words="5-6">العزیز الرحیم</span> تفسیر این آیه نیز گذشت. </p> <h3>بحث روایتی‌ <span class="title" rel="26_184 26_189 26_177 26_176 26_178 26_179 26_180 26_181 26_182 26_183 26_185 26_186 26_187 26_188 26_190 26_191"> (دو روایت در باره رسالت شعیب (علیه السلام) </span> </h3> <p> در کتاب جوامع الجامع در ذیل آیه‌ <span class="aya" rel="26_177" data-words="1-4">إذ قال لهم شعیب</span> گفته است: در حدیث آمده     <code class="page" rel="15,443"/> که شعیب برادر اهل مدین بود و به عنوان رسول به سوی ایشان و نیز به سوی اصحاب ایکه فرستاده شده بود<span class="footnote" rel="1" title="جوامع الجامع، ص ۳۲۶">*</span>. </p> <p>و <span class="phrase">در تفسیر قمی در ذیل جمله‌ <span class="aya" rel="26_184" data-words="1-7">و اتقوا الذی خلقکم و الجبلة الأولین</span> آمده که مقصود از <span class="aya" rel="26_184" data-words="6-7">الجبلة الأولین</span>، خلق اولین است، و اینکه فرمود: <em rel="fa_26_189_1-1" data-sentence="235:239">فکذبوه</em> یعنی قوم شعیب آن جناب را تکذیب کردند، و مقصود از عذاب در جمله‌ <span class="aya" rel="26_189" data-words="2-5">فأخذهم عذاب یوم الظلة</span> حرارت و بادهای مسموم است<span class="footnote" rel="2" title="تفسیر قمی، ج ۲، ص ۱۲۳-۱۲۴">*</span>.</span> </p> 
