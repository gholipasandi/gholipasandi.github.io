<h3 class="ayas">سوره فاطر آیه‌های ۲ تا ۸</h3><code class="section" rel="35_2-8"/><h3>ترجمه آیات</h3> <p> <span class="trans" rel="35_2">در رحمتی را که خدا به روی مردم بگشاید کسی نیست که آن را ببندد و جلوگیر آن رحمت شود. و در رحمتی را که او به روی مردم ببندد کسی نیست که بگشاید و بعد از منع خدا وی آن رحمت را بفرستد  (چگونه ممکن است) با اینکه او قاهری شکست ناپذیر و عطا و منعش از روی حکمت است؟.  «۲» </span><span class="trans" rel="35_3">ای مردم!به یاد آورید نعمت‌هایی را که خدا بر شما ارزانی داشت، آیا هیچ خالقی غیر از خدا<code class="page" rel="17,16"/> هست که شما را از آسمان و زمین روزی دهد؟ !پس وقتی جز او خالقی نیست، جز او هم مدبر و صاحب اختیاری نیست، پس در نتیجه جز او هم معبودی نیست دیگر به کجا منحرف می‌شوید؟ !.  «۳» </span><span class="trans" rel="35_4"> (ای محمد) اگر تو را تکذیب می‌کنند امری نو ظهور نیست، چون پیامبران قبل از تو را هم تکذیب کردند و امور همه به سوی خدا بازگشت می‌کند.  «۴» </span><span class="trans" rel="35_5">ای مردم!بدانید که وعده مذکور خدا حق است پس (هوشیار باشید که) زندگی دنیا مغرورتان نکند و ابلیس نیرنگباز با به رخ کشیدن و استناد به رحمت و مغفرت خدا فریبتان ندهد.  «۵» </span><span class="trans" rel="35_6">همانا شیطان دشمن شماست پس شما هم او را دشمن خود بگیرید، چون تنها کار او این است که حزب خود را دعوت کند به اینکه همه اهل آتش شوند.  «۶» </span><span class="trans" rel="35_7">کسانی که کافر شدند عذابی سخت و کسانی که ایمان آورده و عمل‌های صالح کردند مغفرت و اجری بس بزرگ دارند.  «۷» </span><span class="trans" rel="35_8">پس با این حال آیا کسی که عمل زشتش در نظرش زیبا جلوه داده شده و آن را کار نیکی می‌بیند با کسی که خوب را خوب و بد را بد می‌بیند یکسان است؟ هرگز، ولی این خدا است که هر کس را بخواهد گمراه و هر کس را بخواهد هدایت می‌کند پس تو ای محمد جان خود را در حسرت و اندوه آنان  (که چرا گمراهند) هلاک مکن که خدا به آنچه می‌کنند دانا است.  «۸» </span></p>           <h3>بیان آیات‌ <span class="title" rel="35_2 35_3 35_4 35_5 35_6 35_7 35_8">عطاء رزق و نعمت و منع از آن فقط با اراده خدای تعالی است</span> </h3> <p> بعد از آنکه در آیه قبلی به وضع ملائکه، که واسطه‌هایی بین خالق و خلقند در رساندن نعمت به خلق اشاره‌ای فرمود، اینک در این آیات به خود نعمت‌ها اشاره کلی نموده می‌فرماید: عموم نعمت‌ها از خدای سبحان است، نه غیر او، پس تنها رازق خدا است و احدی در رازقیت، شریک او نیست، آن گاه از طریق رازقیت استدلال کرده بر ربوبیت، و سپس بر مساله معاد، و اینکه وعده خدا، به بعث و عذاب دادن کفار، و آمرزش مؤمنین صالح، حق است، البته در این آیات، تسلیتی هم برای رسول خدا (ص) هست. </p> <p> <span class="aya" rel="35_2" data-words="1-17">ما یفتح الله للناس من رحمة فلا ممسک لها و ما یمسک فلا مرسل له من بعده</span>...  معنای آیه چنین است که آنچه را که خدا از نعمت‌هایش یعنی از ارزاق که به بندگانش می‌دهد، در همه عالم کسی نیست که بتواند از آن جلوگیری کند: و آنچه را که او از بندگانش دریغ می‌کند و نمی‌دهد، کسی نیست که به جای خدا آن نعمت را به بندگان<code class="page" rel="17,17"/> خدا بدهد. </p> <p>و <span class="phrase">چون معنای آیه این است، مقتضای ظاهر این بود که بفرماید: ما یرسل اللَّه للناس... هم چنان که در جمله دوم فرمود: <span class="aya" rel="35_2" data-words="13-14">فلا مرسل</span> و لیکن اینطور نفرمود، و به جای  <em>یرسل</em>  <em rel="fa_35_2_2-2" data-sentence="220:653">یفتح</em> آورد، تا اشاره کند به اینکه رحمت خدا خزینه‌ها دارد، هم چنان که در مواردی دیگر این معنا را صریحا بیان کرده، و از آن جمله فرموده: <span class="aya" rel="38_9" data-words="1-7">أم عندهم خزائن رحمة ربک العزیز الوهاب</span><span class="footnote" rel="1" title="و یا مگر خزینه‌های رحمت پروردگار عزیز و بخشنده تو نزد ایشان است؟ سوره ص، آیه ۹">*</span>، و نیز فرموده: <span class="aya" rel="17_100" data-words="1-11">قل لو أنتم تملکون خزائن رحمة ربی إذا لأمسکتم خشیة الإنفاق</span><span class="footnote" rel="2" title="بگو اگر شما مالک خزانه‌های رحمت پروردگارم بودید، مردم را از گرسنگی می‌کشتید، و از ترس کم شدن آن انفاق نمی‌کردید سوره اسری، آیه ۱۰۰">*</span>.</span> </p> <p>و معلوم است که تعبیر به <em>گشودن خزینه</em> از تعبیر به ارسال مناسب‌تر است و لذا تعبیر به فتح کرد، تا بفهماند آن رحمتی که خداوند به مردم می‌دهد، در خزانه‌هایی مخزون است محیط به مردم، و بهره‌مند شدن مردم از آن خزانه‌ها تنها و تنها محتاج به این است که خدا در آن خزانه‌ها را به رویشان بگشاید، نه اینکه در نقطه دوری باشد تا از آنجا به سوی مردم ارسالش بدارد. </p> <p>و <span class="phrase">اگر از رزق و یا به عبارت دیگر از نعمت، تعبیر به <em rel="fa_35_2_6-6" data-sentence="48:191">رحمت</em> کرد برای این بود که دلالت کند بر اینکه افاضه حق تعالی ناشی از صرف رحمت است و بس، و توقع هیچ سود و کمالی برای خود ندارد، نه می‌خواهد از افاضه نعمت به بندگان سودی ببرد، و نه کمالی به دست آورد.</span> </p> <p>و در جمله: <span class="aya" rel="35_2" data-words="10-17">و ما یمسک فلا مرسل له من بعده</span> -تعبیر به <em>بعد از او</em> اشاره به این است که: خدای تعالی در منع، اول است، همان طور که در اعطاء اول است. </p> <p>و جمله‌ <span class="aya" rel="35_2" data-words="18-21">و هو العزیز الحکیم</span> حکمی را که در آیه شریفه آمده بود، به دو اسم عزیز و حکیم تقریر می‌کند و می‌فرماید: خدا هرگز شکست نمی‌خورد، نه در وقتی که اعطا می‌کند کسی هست که جلو اعطایش را بگیرد، و نه در وقتی که منع می‌کند کسی هست که منع کرده او را اعطا کند، برای اینکه عزیز و غالب است. </p> <p>و از سوی دیگر در آنجا که اعطا می‌کند اعطایش ناشی از حکمت و مصلحتی است که می‌بیند، و منع هم که می‌کند باز ناشی از حکمت و مصلحتی است که در منع می‌بیند، و خلاصه کلام، اعطا و منعش همه از روی حکمت است، به دلیل اینکه او حکیم است. </p> <h3> <span class="title" rel="35_2 35_3 35_4 35_5 35_6 35_7 35_8">استدلال بر یگانگی خدا در ربوبیت، با بیان اینکه فقط او خالق است</span> </h3> <p> <code class="aya" rel="35_3"/> <span class="aya" rel="35_3" data-words="1-17">یا أیها الناس اذکروا نعمت الله علیکم هل من خالق غیر الله یرزقکم من السماء و الأرض...</span> بعد از آنکه در آیه سابق اعطا و منع را مختص به خدای تعالی کرد، و فرمود: کسی در این کار شریک خدا نیست، اینک در این آیه بر یگانگی خدا در ربوبیت استدلال می‌کند. </p> <p>و بیان استدلال چنین است که اله و معبود تنها بدین جهت معبود است که دارای ربوبیت است، و معنای ربوبیت این است که مالک تدبیر امور مردم، و همه موجودات باشد. و آن کسی که مالک تدبیر امور خلق است، و این نعمت‌ها را که مردم و غیر مردم در آن غوطه‌ورند، و از آن ارتزاق می‌کنند، در اختیارشان قرار می‌دهد، خدای تعالی است، نه این آلهه‌ای که مردم اله خود گرفته‌اند، چون پدید آورنده آن نعمت‌ها، و نعمت‌خواران، خدا است، و خلقت هم منفک از تدبیر نیست-پس هرگز ممکن نیست که خدا از تدبیر منفک باشد-بنا بر این، تنها خدای سبحان اله شماست، و هیچ اله دیگری جز او نیست، چون او پروردگار شماست، و با این نعمت‌ها که در آن غوطه‌ورید امر شما را تدبیر می‌کند، و دلیل اینکه به خاطر این نعمت‌ها رب و مدبر شماست، این است که پدید آورنده وخالق نعمت‌ها او است، و نیز خالق آن نظامی که در این نعمت‌ها جریان دارد او است. </p> <p>با این بیانی که برای حجت مزبور ذکر شد، روشن می‌شود که مخاطب در آیه شریفه وثنی‌ها و غیر وثنی‌ها می‌باشند که برای خدا شریک قائل شده‌اند، و در جمله‌ <span class="aya" rel="35_3" data-words="4-7">اذکروا نعمت الله علیکم</span> مراد از <em>ذکر</em> ورد زبانی نیست، بلکه مقابل نسیان، و به معنای یاد داشتن است. </p> <p>و مراد از <em>رزق</em> در جمله‌ <span class="aya" rel="35_3" data-words="8-17">هل من خالق غیر الله یرزقکم من السماء و الأرض</span> هر چیزی است که بقای هستی مرزوق را امتداد می‌دهد، که مبدأ آن آسمان و زمین است، آسمان با اشعه اجرام نورانی و با بارانهایش، و زمین با گرفتن آن اشعه و آن بارانها و رویانیدن گیاه و حیوان و سایر پدیده‌هایش و نیز با این تقریر روشن می‌شود که در آیه شریفه، ایجاز (مختصر گویی) لطیفی به کار رفته، چون اولا رحمتی را که در آیه قبلی بود، برداشته به جایش در این آیه کلمه نعمت آورده، و ثانیا همین کلمه نعمت را مبدل به رزق کرده. </p> <p>و با اینکه مقتضای سیاق دو آیه این بود که بفرماید: <em>هل من رازق</em> و یا بفرماید <em>هل من منعم</em> ، و یا <em>هل من راحم</em> هیچ یک از این تعبیرها را نفرمود، و به جای همه آنها فرمود: <span class="aya" rel="35_3" data-words="8-10">هل من خالق</span> تا اشاره باشد به برهان دوم، برهانی که خصومت و لجاجت را از بین می‌برد، چون مشرکین تدبیر عالم را کار آلهه خود می‌دانستند، و می‌گفتند این آلهه هستند که به اذن<code class="page" rel="17,19"/> خدا، عالم را اداره می‌کنند، و اگر از ایشان بپرسند: آیا رازق و یا منعمی غیر از خدا هست؟ خصومت و نزاع خاتمه نمی‌یابد، چون ممکن است در پاسخ بگویند بله آلهه رازق و منعمند، چون خدا تدبیر امور عالم را به آنها واگذار کرده است، ولی اگر از ایشان پرسیده شود: آیا خالقی غیر از خدا هست؟ دیگر جز اعتراف به توحید چاره‌ای ندارند، چون با وصف خالق اشاره شده به اینکه رازق و مدبر تنها کسی است که خالق رزق باشد، و غیر خالق نمی‌تواند رازق باشد، در نتیجه خصومت از بین می‌رود، و دیگر نمی‌توانند بگویند: آلهه هم خالقند، چون خود مشرکین اعتراف دارند به اینکه غیر از خدا کسی خالق نیست، تا بتواند از آسمان و زمین رزق ایشان را برساند. </p> <p> <span class="aya" rel="35_3" data-words="18-21">لا إله إلا هو</span> -این جمله متعرض مساله توحید است، و تعظیم خدا را افاده می‌کند، نظیر جمله‌ <span class="aya" rel="2_116" data-words="2-6">قالوا اتخذ الله ولدا سبحانه</span> که می‌فهماند جز خدا کسی معبود به حق نیست، چون کسی مستحق عبادت است که بر شما انعام می‌کند، و روزیتان می‌دهد، و او غیر از خدا نیست. </p> <p> <span class="aya" rel="35_3" data-words="22-23">فأنی تؤفکون</span> -این جمله توبیخی است متفرع بر برهان قبلی، یعنی حال که امر بدین منوال است، و شما هم به آن اعتراف دارید، پس تا کی از حق روگردانی می‌کنید، و به سوی باطل می‌گرایید، و از توحید به سوی شرک می‌روید. </p> <p>مفسرین در اعراب جمله‌ <span class="aya" rel="35_3" data-words="8-12">هل من خالق غیر الله...</span> از آیه مزبور مشاجراتی طولانی دارند، و آنچه که با تقریر برهان سابق مناسبت دارد، این است که بگوییم: کلمه <em>من</em> زایده است، که تنها برای عمومیت مطلب استعمال می‌شود. و <span class="phrase">کلمه‌ <em rel="fa_35_3_10-11" data-sentence="6:54">غیر اللَّه</em> صفت خالق است، که از نظر اعراب تابع محل آن (خالق) است.</span> <span class="phrase">به عبارت ساده‌تر اینکه کلمه غیر را با ضمه می‌خوانیم، به خاطر موصوف آن، یعنی کلمه <em rel="fa_35_3_9-9" data-sentence="81:103">خالق</em> است هر چند در ظاهر مجرور <em>من</em> است، ولی در باطن مرفوع است، چون گفتیم کلمه <em>من</em> زایده است.</span> </p> <p>و همچنین جمله‌ <span class="aya" rel="35_3" data-words="13-13">یرزقکم...</span> صفت خالق است. و <span class="phrase">کلمه <em rel="fa_35_3_8-9" data-sentence="5:69">من خالق</em> مبتدایی است که خبرش حذف شده، و آن عبارت است از کلمه <em>موجود</em> .</span> و جمله‌ <span class="aya" rel="35_3" data-words="18-21">لا إله إلا هو</span> معترضه است و جمله‌ <span class="aya" rel="35_3" data-words="22-23">فأنی تؤفکون</span> تفریع بر ما قبل است. </p> <p><code class="aya" rel="35_4"/> <span class="aya" rel="35_4" data-words="1-13">و إن یکذبوک فقد کذبت رسل من قبلک و إلی الله ترجع الأمور</span> این آیه شریفه رسول خدا (ص) را تسلیت می‌دهد، که اگر مردم بعد از شنیدن این برهانهای روشن باز تکذیب می‌کنند، غصه مخور، که این رفتار مردم چیز نوظهوری نیست، بلکه قبل از تو نیز چنین بوده، که هر پیغمبری به سوی قومش مبعوث می‌شده، <code class="page" rel="17,20"/> همان قوم و امت، او را تکذیب می‌کردند، و سرانجام همه امور به سوی خدا است، او مردم را به آنچه مستحقند جزا می‌دهد، و آنهایی را که حق را بعد از ظهورش تکذیب کردند مجازات خواهد کرد، و چنان نیست که با تکذیب خود خدا را عاجز کنند. </p> <p>از این جا روشن می‌شود که جمله‌ <span class="aya" rel="35_4" data-words="4-8">فقد کذبت رسل من قبلک</span> از باب بکار بردن سبب در جای مسبب است،  (چون باید می‌فرمود: و ان یکذبوک فلا تحزن <em>و جمله</em> لا تحزن مسبب از علم به این معنا است که پیش از تو نیز چنین بوده، مسبب در آیه حذف شده، و جمله‌ <span class="aya" rel="35_4" data-words="4-5">فقد کذبت...</span> که سبب غصه نخوردن است، به جای مسبب نشسته . </p> <p>و جمله‌ <span class="aya" rel="35_4" data-words="9-13">و إلی الله ترجع الأمور</span> عطف است بر جمله‌ <span class="aya" rel="35_4" data-words="4-5">فقد کذبت...</span>. </p> <p><code class="aya" rel="35_5"/> <span class="aya" rel="35_5" data-words="1-16">یا أیها الناس إن وعد الله حق فلا تغرنکم الحیاة الدنیا و لا یغرنکم بالله الغرور</span> خطابی است عمومی به همه مردم، در خصوص مساله معاد، و آن را به یادشان می‌آورد، هم چنان که خطاب عمومی سابق یگانگی خدای تعالی را در ربوبیت و الوهیت به یادشان می‌آورد. پس معنای جمله‌ <span class="aya" rel="35_5" data-words="4-7">إن وعد الله حق</span> این است که: وعده‌ای که داده که شما را زنده می‌کند، و هر عاملی را به سزای اعمالش می‌رساند، اگر خیر بوده خیر، و اگر شر بوده شر، حق است، یعنی ثابت و واقع شدنی است، و در آیه بعدی که می‌فرماید: <span class="aya" rel="35_7" data-words="1-16">الذین کفروا لهم عذاب شدید و الذین آمنوا و عملوا الصالحات لهم مغفرة و أجر کبیر</span> به این وعده تصریح می‌کند. </p> <h3> <span class="title" rel="35_5">معنای جمله: <span class="aya" rel="35_5" data-words="12-16">و لا یغرنکم بالله الغرور</span> </span> </h3> <p> و جمله‌ <span class="aya" rel="35_5" data-words="8-11">فلا تغرنکم الحیاة الدنیا</span> هر چند نهی را متوجه به حیات دنیا می‌کند، به این صورت که حیات دنیا نباید شما را مغرور کند، و لیکن این نهی در حقیقت متوجه مردم است، و معنایش این است که: وقتی وعده خدا حق و ثابت بود، پس زنهار، که به حیات دنیا مغرور نشوید، و اشتغال شما به زینت‌های آن چنان نباشد که شما را از روز حساب غافل سازد، و لذتهای دنیا و سرگرمیهایش آن چنان دل شما را نبرد، که همواره در طلبش مستغرق شوید، و از حق اعراض کنید. </p> <p>و <span class="phrase">در جمله‌ <span class="aya" rel="35_5" data-words="12-16">و لا یغرنکم بالله الغرور</span> کلمه <em rel="fa_35_5_15-15" data-sentence="94:155">غرور</em> -به فتحه غین-مبالغه از <em rel="fa_35_5_15-15" data-sentence="174:118">غرور</em>  -به ضمه غین-است و آن عبارت است از اغفالگری که بسیار اغفال می‌کند، و ظاهرا-به طوری که گفته‌اند-منظور از آن شیطان است.</span> و این خود احتمالی است که تعلیل در آیه بعدی، یعنی جمله‌ <span class="aya" rel="35_6" data-words="1-4">إن الشیطان لکم عدو...</span> آن را تایید می‌کند. </p> <p>و معنای اینکه فرمود: زنهار که غرور، شما را به خدا مغرور نکند این است که<code class="page" rel="17,21"/> شیطان نظر مردم را یکسره به حلم و عفو خدا از یک سو، و به مظاهرامتحان و استدراج و کیدش از سوی دیگر، متوجه سازد، از یک سو به ایشان تلقین کند که خدا حلیم و بخشنده است، و از سوی دیگر بگوید: به دنیاپرستان بنگرید که چگونه از عذاب خدا ایمنند، هر چه بیشتر در طلب دنیا می‌کوشند، و بیشتر از خدا غافل و در لجنزار گناه مستغرق می‌شوند زندگی‌شان بهتر و راحت‌تر، و در بین مردم دارای مقامی رفیع‌تر می‌شوند. </p> <p>این جاست که شیطان از وسوسه‌های خود نتیجه می‌گیرد، و به دل آنان می‌افکند که اصلا هیچ احترام و ارزشی نیست، مگر در پیشرفت زندگی دنیا، و در ما ورای این زندگی خبری نیست، و این وعده و وعید و قیامت و حساب و بهشت و دوزخی که دعوت‌های دینی از آن خبر می‌دهند، مشتی خرافات است. </p> <p><span class="phrase">در نتیجه می‌توان گفت: مراد از <em rel="fa_35_5_15-15" data-sentence="30:141">غرور</em> و فریب دادن شیطان انسان را نسبت به خدا، این است که: انسان را از آن معامله‌ای که خداوند در برابر غفلت و ظلم انسان، با انسان می‌کند غافل سازد.</span> </p> <p><span class="phrase">چه بسا بعضی از مفسرین گفته‌اند که: مراد از <em rel="fa_35_5_15-15" data-sentence="43:276">غرور</em> -به فتحه غین-دنیای حیله‌گر است، که انسانها را فریب می‌دهد، و جمله‌ <span class="aya" rel="35_5" data-words="12-16">و لا یغرنکم بالله الغرور</span> تاکید جمله <span class="aya" rel="35_5" data-words="8-11">فلا تغرنکم الحیاة الدنیا</span> است، که معنای همان جمله را تکرار کرده.</span> </p> <p><code class="aya" rel="35_6"/> <span class="aya" rel="35_6" data-words="1-6">إن الشیطان لکم عدو فاتخذوه عدوا...</span> این جمله تعلیل نهی قبلی است، که می‌فرمود: <span class="aya" rel="35_5" data-words="12-16">و لا یغرنکم بالله الغرور</span>، و مراد از دشمنی شیطان این است که: او به جز اغواء و گمراه ساختن انسانها کاری ندارد، تمامی هم او در این است که نگذارد حتی یک انسان به سعادت زندگی و حسن عاقبت برسد. و مراد از اینکه فرمود: شما هم او را دشمن خود بگیرید ، این است که: از پذیرفتن دعوتش به سوی باطل اجتناب کنید، و او را در آنچه به عنوان دایه مهربان‌تر از مادر به شما پیشنهاد می‌کند، اطاعت مکنید. و به همین جهت دشمنی او را با جمله‌ <span class="aya" rel="35_6" data-words="7-9">إنما یدعوا حزبه</span> تعلیل نمود. </p> <p>پس جمله‌ <span class="aya" rel="35_6" data-words="7-13">إنما یدعوا حزبه لیکونوا من أصحاب السعیر</span> در مقام تعلیل دو جمله قبل است، یکی جمله شیطان دشمن شما است <em>و یکی هم</em> شما هم او را دشمن خود بگیرید . و <span class="phrase">کلمه <em rel="fa_35_6_9-9" data-sentence="5:222">حزب</em> به معنای عده‌ای از مردم است که غرض واحد آنها را جمع کرده و یکی ساخته، و <em>لام</em> در جمله‌ <span class="aya" rel="35_6" data-words="10-10">لیکونوا</span> لام تعلیل است، چون دوزخی شدن مردم هدف نهایی برای دعوت شیطان است.</span> و <span class="phrase">کلمه <em rel="fa_35_6_13-13" data-sentence="5:77">سعیر</em> به معنای آتش افروخته است، و یکی از نامهایی است که در قرآن برای دوزخ ذکر شده.</span> <code class="page" rel="17,22"/><code class="aya" rel="35_7"/> <span class="aya" rel="35_7" data-words="1-16">الذین کفروا لهم عذاب شدید و الذین آمنوا و عملوا الصالحات لهم مغفرة و أجر کبیر</span> این آیه بیانگر همان وعده حقی است که خدای سبحان داد. و <span class="phrase">اگر کلمه <em rel="fa_35_7_4-4" data-sentence="9:287">عذاب</em> را نکره-بدون الف و لام-آورد، برای این است که به اهمیت آن عذاب اشاره کند، علاوه بر این، عذاب جهنم یک جور نیست، تا آن را با الف و لام بیاورد، چون درکات جهنم به خاطر اختلافی که مردم در کفر و فسق دارند، دارای مراتب مختلفی است، و بدین جهت نکره آوردن عذاب مناسب‌تر است، چون مبهم و سربسته است.</span> و عین این دو علت که برای نکره آوردن عذاب گفتیم، در نکره آمدن مغفرت و اجر نیز می‌آید. </p> <h3> <span class="title" rel="35_2 35_3 35_4 35_5 35_6 35_7 35_8">کافر بد را خوب می‌بیند و خدا او را مجازات نموده اضلال می‌کند. پس بر ضلالت او اندوه مخور</span> </h3> <p> <code class="aya" rel="35_8"/> <span class="aya" rel="35_8" data-words="1-17">أ فمن زین له سوء عمله فرآه حسنا فإن الله یضل من یشاء و یهدی من یشاء...</span> این آیه تقریر و بیان آن تقسیمی است که آیه قبلی متضمن آن بود، یعنی تقسیم مردم را به کافری‌که عذابی شدید دارد، و مؤمنی که به صالحات عمل می‌کند، و مغفرت و اجری کبیر دارد. و منظور آیه این است که: این دو جور مردم عاقبت امرشان یکسان نیست. </p> <p>بنا بر این، جمله‌ <span class="aya" rel="35_8" data-words="1-8">أ فمن زین له سوء عمله فرآه حسنا</span> مبتدایی است که خبرش حذف شده، و آن عبارت است از جمله <em>کمن لیس کذلک</em> یعنی آیا کسی که عمل زشتش در نظرش زیبا شده مثل کسی است که این طور نیست؟ و حرف <em>فاء</em> که بر سر کلمه <em>من</em> در آمده، فای تفریع است، که جمله را بر معنای آیه قبلی تفریع می‌کند، و این را نتیجه آن می‌سازد. و استفهامی که در آیه شده استفهام انکاری است. و مراد از کسی که عمل زشتش در نظرش زیبا شده، کافر است، می‌خواهد اشاره کند به اینکه کافر فهمش منکوس و وارونه، و عقلش مغلوب شده، عمل خود را بر خلاف آنچه که هست می‌بیند، و معنای آیه این است که: آن کس که عمل زشت خود را زیبا می‌بیند، با آن کس که بد را بد و خوب را خوب تشخیص می‌دهد، یکسان نیست. </p> <p>و جمله‌ <span class="aya" rel="35_8" data-words="9-17">فإن الله یضل من یشاء و یهدی من یشاء</span> انکار مساوات سابق را تعلیل می‌کند، می‌فرماید: کافری که وضعش چنین است، و مؤمنی که بر خلاف اوست، مساوی نیستند، برای اینکه خدا یکی از آن دو را به مشیت خود گمراه کرده، و آن کافر است، که به خاطر همین گمراهی، بد را خوب می‌بیند، و دیگری را به مشیت خود هدایت فرموده و آن مؤمن است که عمل صالح را دوست می‌دارد و انجام می‌دهد، و عمل زشت را زشت می‌داند. </p> <p>البته باید دانست که این گمراه کردن خدا، ابتدایی نیست (برای اینکه به حکم آیات<code class="page" rel="17,23"/> بسیاری از قرآن، خداوند موجودات را عموما و انسان را بخصوص به سوی کمالش هدایت فرموده)، بلکه این اضلال مجازاتی است، که وقتی کسی در برابر حق خضوع نکند، و لجبازی و مقاومت نماید، خدا او را گمراه‌تر می‌سازد، و نسبت دادن چنین اضلالی به خدا هیچ مانعی ندارد. </p> <p>و کوتاه سخن اینکه: اختلاف کافر و مؤمن از نظر عاقبتشان به حسب وعده الهی که اولی را به عذاب و دومی را به رحمت وعده داده به خاطر اختلافی است که آن دو از نظر اضلال و هدایت الهی دارند، و نشانه این اختلاف آن است که طرز دید آن دو مختلف است، یکی زشت را زیبا می‌بیند و دیگری زشت را زشت، و زیبا را زیبا می‌بیند. </p> <p> <span class="aya" rel="35_8" data-words="18-22">فلا تذهب نفسک علیهم حسرات</span> <span class="phrase">-کلمه <em rel="fa_35_8_21-21" data-sentence="6:133">حسرات</em> جمع <em rel="fa_35_8_21-21" data-sentence="67:115">حسرت</em> است، که به معنای اندوه از چیزی است که فوت شده، و پشیمانی از آن است، و این کلمه در آیه منصوب است، چون مفعول له است.</span> و مراد از اینکه فرمود: نفست بر ایشان نرود این است که تو خود را با اندوه از اینکه چرا اینان ایمان نمی‌آورند، هلاک مکن. </p> <p>و این جمله فرع و نتیجه فرق سابق است، و معنای مجموع آن چنین است: حالا که معلوم شد این دو طایفه به خاطر اضلال و هدایتی که از جانب خدا دارند، مختلفند، پس دیگر جا ندارد به خاطر اینکه به تو کافر شدند و تو را تکذیب کردند از شدت اندوه خود را هلاک کنی، چون این خدا است که به کیفر کفرشان و اینکه بد را خوب دیدند، نمی‌گذارد ایمان بیاورند، و خدا به آنچه که می‌کنند داناست، امر بر او مشتبه نمی‌شود، و با آنها جز به حق رفتار نمی‌کند، و جز به حق کیفرشان نمی‌دهد. </p> <p>از اینجا روشن می‌شود که جمله‌ <span class="aya" rel="35_8" data-words="23-27">إن الله علیم بما یصنعون</span> در موضع تعلیل است برای جمله‌ پس تو خودت را از غصه آنان هلاک مکن و می‌فرماید رسول خدا (ص) نباید خود را از اندوه بر ضلالت کفار، و حتمی شدن عذاب آنان هلاک کند، برای اینکه این خدا است که آنها را گمراه کرد، و خود او به آنچه می‌کند داناست. <code class="page" rel="17,24"/> </p>
