<h3 class="ayas">سوره الأحزاب آیه‌های ۶۳ تا ۷۳</h3><code class="section" rel="33_63-73"/><h3>ترجمه آیات</h3> <p> <span class="trans" rel="33_63">مردم از تو از قیامت می‌پرسند، بگو علم آن تنها نزد خدا است، و تو چه می‌دانی شاید قیامت نزدیک باشد. <code class="page" rel="16,520"/> «۶۳» </span><span class="trans" rel="33_64"> به درستی خدا کافران را لعنت کرده، و برای آنها عذابی سوزان تهیه دیده است.  «۶۴» </span><span class="trans" rel="33_65">در حالی که جاودان در آن باشند، و سرپرستی و یاوری نیابند.  «۶۵» </span><span class="trans" rel="33_66">روزی که رویهایشان در آتش دگرگون شود، و بگویند: ای کاش خدا را اطاعت کرده بودیم، ای کاش پیغمبر را اطاعت کرده بودیم.  «۶۶» </span><span class="trans" rel="33_67">و گفتند: پروردگارا!ما بزرگان و سالخوردگان خود را اطاعت کردیم، و آنها ما را گمراه کردند.  «۶۷» </span><span class="trans" rel="33_68">پروردگارا!پس عذابشان را دو برابر کن، و به لعنتی بزرگ لعنتشان فرما.  «۶۸» </span><span class="trans" rel="33_69">هان ای کسانی که ایمان آورده‌اید!همانند کسانی نباشید که موسی را اذیت کردند، و خدا موسی را از آنچه آنان گفتند تبرئه کرد، و او نزد خدا آبرویی داشت.  «۶۹» </span><span class="trans" rel="33_70">هان ای کسانی که ایمان آورده‌اید!از خدا بترسید و سخن سنجیده بگویید.  «۷۰» </span><span class="trans" rel="33_71">تا خدا اعمالتان را به سودتان اصلاح کند، و گناهانتان را برایتان بیامرزد، و هر کس خدا و رسولش را اطاعت کند مسلما به رستگاری عظیمی رستگار شده است.  «۷۱» </span><span class="trans" rel="33_72">ما آن امانت را بر آسمانها و زمین و کوه‌ها عرضه کردیم، پس آنها از تحمل آن امتناع کردند، و ترسیدند، و انسان آن را حمل کرد، چون انسان ستم پیشه و جاهل بود.  «۷۲» </span><span class="trans" rel="33_73">تا خدا منافقان و زنان منافق و مشرکان و زنان مشرک را عذاب نموده و بر مؤمنین و زنان با ایمان ببخشاید، و خدا همواره آمرزنده رحیم است.  «۷۳» </span></p>                 <h3>بیان آیات</h3> <p> این آیات در باره ساعت، یعنی قیامت، سخن می‌گوید، و پاره‌ای از آنچه بر سر کفار خواهد آمد، و عذابهایی که خواهند دید، بیان می‌کند، و مؤمنین را دستور می‌دهد به اینکه سخن سنجیده و منطقی بگویند، و وعده‌شان می‌دهد به وعده‌هایی جمیل، و در آخر، سوره را با ذکر مساله امانت ختم می‌کند. </p> <p> <span class="aya" rel="33_63" data-words="1-16">یسئلک الناس عن الساعة قل إنما علمها عند الله و ما یدریک لعل الساعة تکون قریبا</span> آیه شریفه تنها می‌فرماید: مردم از قیامت می‌پرسند، و دیگر بیان نمی‌کند که از چه چیز آن می‌پرسند، ولی از تعبیر قیامت به ساعت بر می‌آید که مراد پرسش کنندگان تاریخ وقوع قیامت است، می‌خواستند بفهمند آیا قیامت نزدیک است یا دور، و رسول خدا (ص) <code class="page" rel="16,521"/> را دستور می‌دهد که در پاسخ ایشان بگوید: من از آن اطلاعی ندارم، و نه تنها من اطلاع ندارم بلکه جز خدا احدی اطلاع ندارد، و این جواب تنها جوابی است که در همه جای قرآن در مواردی که از تاریخ قیامت سؤال شده به کار رفته است. </p> <p> <span class="aya" rel="33_63" data-words="10-16">و ما یدریک لعل الساعة تکون قریبا</span> -چه می‌دانی، ای بسا که تاریخ آن خیلی نزدیک باشد. این جمله ابهام در مساله را بیشتر می‌کند، تا بهتر بفهماند که رسول خدا (ص) نیز در این مساله مانند سایر مردم است، و قیامت از آن اسراری نیست که خدا به وی گفته، و از مردم پنهان کرده باشد. </p> <p><code class="aya" rel="33_64"/> <span class="aya" rel="33_64" data-words="1-8">إن الله لعن الکافرین و أعد لهم سعیرا</span> لعن کفار به معنای دور کردن آنان از رحمت است. و <span class="phrase">کلمه <em rel="fa_33_64_6-6" data-sentence="5:41">اعد</em> از اعداد است، که به معنای تهیه دیدن است.</span> و <span class="phrase">کلمه <em rel="fa_33_64_8-8" data-sentence="5:53">سعیر</em> به معنای آتش شعله‌ور است، و بقیه الفاظ آیه روشن است.</span> </p> <p><code class="aya" rel="33_65"/> <span class="aya" rel="33_65" data-words="1-9">خالدین فیها أبدا لا یجدون ولیا و لا نصیرا</span> <span class="phrase">فرق بین <em rel="fa_33_65_6-6" data-sentence="8:119">ولی</em> و <em rel="fa_33_65_9-9" data-sentence="64:103">نصیر</em> این است که: ولی هر کس عبارت است از کسی که تمامی کارهای او را انجام دهد، و آن کس خودش به کلی کنار باشد.</span> ولی کلمه نصیر به معنای آن کسی است که در کارهای وی او را کمک کند، و گوشه‌ای از کارهای او را بعهده گیرد، و در کاری که انجام می‌شود هم صاحب کار دخالت داشته باشد، و هم نصیر او. </p> <p>بنا بر این ولی عبارت است از کسی که همه کارهای <em>مولی علیه</em> خود را انجام می‌دهد، اما نصیر قسمتی از آن را. بقیه الفاظ آیه روشن است. </p> <h3> <span class="title" rel="33_63 33_64 33_65 33_66 33_67 33_68 33_69 33_70 33_71 33_72 33_73">وصف حال کافران در عذاب قیامت و عذر آوردنشان به اینکه ما بزرگان خود را پیروی کردیم و گمراه شدیم</span> </h3> <p> <code class="aya" rel="33_66"/> <span class="aya" rel="33_66" data-words="1-13">یوم تقلب وجوههم فی النار یقولون یا لیتنا أطعنا الله و أطعنا الرسولا</span> تقلب وجوه در آتش، به معنای زیر و رو شدن، و حال به حال گشتن است، لحظه‌ای زرد، سپس سیاه و در آخر کباب می‌شوند، و ممکن است مراد از آن جابجا کردن کفار در آتش باشد، چون جابجا کردن، در بهتر سوختن مؤثر است، هم چنان که کباب را روی آتش جابجا می‌کنند تا زودتر برشته شود. </p> <p>جمله‌ <span class="aya" rel="33_66" data-words="7-13">یا لیتنا أطعنا الله و أطعنا الرسولا</span> سخنی است که کفار از باب حسرت و ندامت می‌زنند، و آرزو می‌کنند: ای کاش خدا و رسول را اطاعت می‌کردند. </p> <p><code class="aya" rel="33_67"/> <span class="aya" rel="33_67" data-words="1-10">و قالوا ربنا إنا أطعنا سادتنا و کبراءنا فأضلونا السبیلا</span> <span class="phrase">کلمه <em>سادة</em> جمع سید (آقا) است، و کلمه <em>سید</em> به طوری که صاحب مجمع البیان گفته: به معنای مالک بزرگی است که تدبیر امور شهر و <em>سواد اعظم</em> ، یعنی جمعیت<code class="page" rel="16,522"/> بسیاری را عهده دار باشد، و کلمه <em rel="fa_33_67_8-8" data-sentence="239:242">کبراء</em> جمع کبیر است، و شاید مراد از آن بزرگسالان باشد که معمولا عامه مردم از آنان تقلید می‌کنند، چون مردم همانطور که بزرگ قوم را اطاعت می‌کنند، بزرگسالان را نیز پیروی می‌نمایند<span class="footnote" rel="1" title="مجمع البیان، ج ۸، ص ۳۷۲">*</span>.</span> </p> <p><code class="aya" rel="33_68"/> <span class="aya" rel="33_68" data-words="1-9">ربنا آتهم ضعفین من العذاب و العنهم لعنا کبیرا</span> کلمه <em>ضعفان</em> به معنای مثلان (دو مانند) است، و اگر عامه مردم از خدا در خواست کرده‌اند که بزرگانشان را دو برابر عذاب کند، برای این است که بزرگان قوم هم خودشان گمراه بودند، و هم دیگران را گمراه کردند، و به همین جهت در خواست می‌کنند که ایشان را به لعنتی بزرگ لعنت کند. </p> <p><code class="aya" rel="33_69"/> <span class="aya" rel="33_69" data-words="1-18">یا أیها الذین آمنوا لا تکونوا کالذین آذوا موسی فبرأه الله مما قالوا و کان عند الله وجیها</span> در این آیه مؤمنین را نهی می‌فرماید از اینکه مانند بعضی از بنی اسرائیل باشند، و با پیغمبرشان عملی انجام دهند که آنان انجام دادند، یعنی پیغمبرشان را اذیت کنند. </p> <p>و مراد از این اذیت مطلق آزارهای زبانی، و یا عملی نیست، گرچه مطلق آزار پیامبران حرام و مورد نهی است، ولی در خصوص آیه به قرینه جمله <span class="aya" rel="33_69" data-words="10-11">فبرأه الله</span> -خدا تبرئه‌اش کرد مراد آزار از ناحیه تهمت و افتراء است، چون این اذیت است که رفع آن محتاج به تبرئه خدایی است. </p> <p>و شاید علت اینکه از بیان آزار بنی اسرائیل نسبت به موسی (ع) سکوت کرد، و نفرموده که آزارشان چه بوده، مضمون آن حدیث را تایید کند، که فرمود: بنی اسرائیل این تهمت را به موسی زدند، که وی آنچه مردان دارند ندارد، و خدا هم موسی را از این تهمت تبرئه کرد، و به زودی حدیث مزبور از نظر خواننده عزیز خواهد گذشت. </p> <p>و اما در خصوص رسول گرامی اسلام، و اینکه تهمتی که به وی زدند چه بوده؟ بهترین وجهی که ذکر کرده‌اند این است که آیه شریفه اشاره است به تهمتهایی که به آن جناب در خصوص داستان زید و زینب زدند، و بعید نیست که چنین باشد، چون در روایات بسیاری که در این قصه وارد شده، مطالبی است که با قداست ساحت رسول خدا (ص) مناسبت ندارند. </p> <p> <span class="aya" rel="33_69" data-words="14-18">و کان عند الله وجیها</span> -یعنی او نزد خدا صاحب جاه و آبرو، و مقام و منزلت بود، و   <code class="page" rel="16,523"/> این جمله علاوه بر اینکه به طور اجمال مشتمل بر تبرئه موسی است، تبرئه را نیز تعلیل می‌کند، و بیان می‌نماید که چرا خدا او را تبرئه کرده، و این آیه و آیه بعدش نوعی اتصال به آیه قبل دارد، که از ایذای پیغمبر نهی می‌کرد. </p> <p><code class="aya" rel="33_70"/> <span class="aya" rel="33_70" data-words="1-10">یا أیها الذین آمنوا اتقوا الله و قولوا قولا سدیدا</span> <span class="phrase">کلمه <em rel="fa_33_70_9-9" data-sentence="5:225">سدید</em> از ماده <em>سداد</em> است، که به معنای اصابت رأی، و داشتن رشاد است، و بنا بر این، قول سدید، عبارت است از کلامی که هم مطابق با واقع باشد، و هم لغو نباشد، و یا اگر فایده دارد، فایده‌اش چون سخن‌چینی و امثال آن، غیر مشروع نباشد.</span> پس بر مؤمن لازم است که به راستی آنچه می‌گوید مطمئن باشد، و نیز گفتار خود را بیازماید، که لغو و یا مایه افساد نباشد. </p> <h3> <span class="title" rel="33_70"><span class="phrase">توضیحی در باره اینکه صلاح اعمال و غفران ذنوب را نتیجه و فرع بر <em rel="fa_33_70_8-9" data-sentence="63:5">قول سدید</em> آورد</span> </span> </h3> <p> <code class="aya" rel="33_71"/> <span class="aya" rel="33_71" data-words="1-17">یصلح لکم أعمالکم و یغفر لکم ذنوبکم و من یطع الله و رسوله فقد فاز فوزا عظیما</span>  <em>اصلاح اعمال</em> و <em>مغفرت ذنوب</em> را نتیجه قول سدید دانسته، و فرموده: قول سدید بگویید، تا اعمالتان صالح گردد، و گناهانتان آمرزیده شود، و این بدان جهت است که وقتی نفس آدمی عادت کرد به راستی، و به قول سدید، و به هیچ وجه آن را ترک نکرد، دیگر دروغ از او سر نمی‌زند، و سخن لغو، و یا سخنی که فساد از آن برخیزد از او شنیده نمی‌شود، و وقتی این صفت در نفس رسوخ یافت، بالطبع از فحشاء و منکر، و سخن لغو دور گشته، در چنین وقتی اعمال انسان صالح می‌شود، و بالطبع از عمری که در گناهان مهلک صرف کرده، دریغ می‌خورد، و از کرده‌ها پشیمان می‌گردد، و همین پشیمانی توبه است. </p> <p>و وقتی توبه کرد، و خدا هم در ما بقی عمر از ارتکاب گناهان مهلک محافظتش فرمود، دیگر گناهان کوچک خیلی خطری نیست، چون خود خدا وعده داده که اگر از گناهان کبیره اجتناب کنید، ما صغیره‌هایتان را می‌آمرزیم، <span class="aya" rel="4_31" data-words="1-9">إن تجتنبوا کبائر ما تنهون عنه نکفر عنکم سیئاتکم</span><span class="footnote" rel="1" title="سوره نساء، آیه ۳۱">*</span> و در نتیجه ملازمت قول سدید انسان را به سوی صلاح اعمال کشانیده، و به اذن خدا به آمرزش گناهان منتهی می‌شود. </p> <p> <span class="aya" rel="33_71" data-words="8-17">و من یطع الله و رسوله فقد فاز فوزا عظیما</span> -این جمله وعده‌ای است جمیل به کسانی که همه اعمال صالح را بجا آورند و از همه گناهان اجتناب کنند، چون فوز عظیم را مترتب بر طاعت خدا و رسول کرده. </p> <p>   <code class="page" rel="16,524"/> با این آیه، سوره احزاب در حقیقت تمام شده است، چون مساله اطاعت خدا و رسول، کلام جامعی است که همه احکام سابق از واجبات و محرمات را شامل می‌شود، و دو آیه بعدی به منزله متمم برای آیه مورد بحث است. </p> <p><code class="aya" rel="33_72"/> <span class="aya" rel="33_72" data-words="1-22">إنا عرضنا الأمانة علی السماوات و الأرض و الجبال فأبین أن یحملنها و أشفقن منها و حملها الإنسان إنه کان ظلوما جهولا</span>... <span class="aya" rel="33_73" data-words="20-21">غفورا رحیما</span> امانت-هر چه باشد-به معنای چیزی است که نزد غیر ودیعه بسپارند، تا او آن را برای سپارنده حفظ کند، و سپس به وی برگرداند، و در آیه مورد بحث امانت عبارت است از چیزی که خدای تعالی آن را به انسان به ودیعه سپرده، تا انسان آن را برای خدا حفظ کند، و سالم و مستقیم نگه بدارد، و سپس به صاحبش یعنی خدای سبحان برگرداند. </p> <h3> <span class="title" rel="33_73 33_63 33_64 33_65 33_66 33_67 33_68 33_69 33_70 33_71 33_72">احتمالات مختلف در باره مراد از امانتی که آسمان‌ها و زمین و کوه‌ها از پذیرفتن آن سرباز زدند و انسان آن را پذیرفت و منشا انقسام او به مؤمن، مشرک و منافق شد</span> </h3> <p> و اما اینکه این امانت چیست؟ از جمله‌ <span class="aya" rel="33_73" data-words="1-5">لیعذب الله المنافقین و المنافقات...</span> بر می‌آید که امانت مذکور چیزی است که نفاق و شرک و ایمان هر سه بر حمل آن امانت مترتب می‌شود، در نتیجه حاملین آن امانت به سه طائفه تقسیم می‌شوند، چون کیفیت حمل آنان مختلف است. </p> <p>از این جا می‌فهمیم که ناگزیر امانت مذکور امری است مربوط به دین حق، که دارنده آن متصف به ایمان، و فاقد آن متصف به شرک، و آن کس که ادعای آن را می‌کند، ولی در واقع فاقد آن است، متصف به نفاق می‌شود. </p> <p>حال آیا این امر عبارت است از اعتقاد حق، و شهادت بر توحید خدا، و یا مجموع عقاید و اعمال؟ و به عبارت دیگر، امر مزبور عبارت است از صرف اعتقاد به همه عقاید دین حق، با قطع نظر از عمل به لوازم آن؟ و یا اینکه عبارت از داشتن آن عقاید به ضمیمه عمل به آن، و یا آنکه هیچ یک از این احتمال‌ها نیست بلکه عبارت است از آن کمالی که از ناحیه داشتن یکی از آن امور برای انسان حاصل می‌شود. </p> <p>از این احتمالها احتمال اولی که توحید است ممکن نیست منظور باشد، برای اینکه آیه شریفه می‌فرماید آسمان و زمین و کوه‌ها از حمل آن امانت مضایقه کردند، و حال آنکه به حکم صریح قرآن آسمانها و زمین و کوه‌ها و تمامی موجودات، خدا را یگانه دانسته، و به حمد او تسبیح می‌گویند، هم چنان که فرموده: <span class="aya" rel="17_44" data-words="10-16">و إن من شیء إلا یسبح بحمده</span><span class="footnote" rel="1" title="و هیچ موجودی نیست مگر آنکه خدا را به حمد او تسبیح می‌گوید سوره اسری، آیه ۴۴">*</span> و در آیه مورد بحث می‌فرماید آسمانها و زمین از پذیرفتن آن امانت سرباز زدند، پس معلوم می‌شود امانت   <code class="page" rel="16,525"/> مذکور توحید خدا نیست. </p> <p>و اما احتمال دوم که بگوییم مراد از امانت پذیرش دین حق به طور تفصیل است، نیز صحیح نیست، برای اینکه آیه شریفه می‌فرماید انسانها به طور مطلق، یعنی چه خوبشان و چه بدشان آن را حمل کردند، و پذیرفتند، و معلوم است که بیشتر انسانها در هر دوره‌ای از ایمان به دین حق امتناع ورزیدند، و کسی که ایمان به آن نداشته باشد حمل آن را هم نکرده، و اصلا اطلاعی از آن ندارد. </p> <p>با این بیان روشن می‌شود که احتمال سوم هم نمی‌تواند منظور از امانت باشد، چون احتمال سوم این بود به طور مفصل در عمل متلبس به دین حق باشد و معلوم است که تمامی انسانها این طور دین دار نبوده و نیستند. </p> <p>احتمال چهارم هم نمی‌تواند مراد از امانت باشد، برای اینکه آسمانها و زمین و سایر موجودات با اعتراف به توحید خدا، و اتصافشان به این اعتراف کمال مزبور را دارند، و آیه شریفه می‌فرماید آسمانها و زمین این امانت را نپذیرفتند. </p> <p>و اما این احتمال که مراد از آن امانت تلبس و اتصاف به کمالی باشد که از ناحیه اعتقاد به حقانیت همه عقاید، و علم به دین حق حاصل می‌شود، نیز صحیح نیست، چون همانطور که گفتیم امانت مذکور چیزی است که هم نفاق مترتب بر آن می‌شود، و هم شرک، و هم ایمان، و این سه بر صرف اعتقاد به حقانیت تکالیف اعتقادی و عملی دین مترتب نمی‌شود، و صرف این اعتقاد نه سعادتی می‌آورد، و نه شقاوتی، آنچه سعادت و شقاوت می‌آورد، التزام به این عقاید، و تلبس در عمل به آن تکالیف است، نه صرف عقیده به حقانیت آنها. </p> <h3> <span class="title" rel="33_63 33_64 33_65 33_66 33_67 33_68 33_69 33_70 33_71 33_72 33_73">بیان اینکه مراد از این امانت ولایت الهی و کمال در اعتقاد و عمل حق است و مقصود از حمل انسان دارا بودن صلاحیت و استعداد می‌باشد</span> </h3> <p> ناگزیر از بین همه احتمالات باقی می‌ماند احتمال ششم، و آن این است که مراد از امانت مزبور کمالی باشد که از ناحیه تلبس و داشتن اعتقادات حق، و نیز تلبس به اعمال صالح، و سلوک طریقه کمال حاصل شود به اینکه از حضیض ماده به اوج اخلاص ارتقاء پیدا کند و خداوند انسان حامل آن امانت را برای خود خالص کند، این است آن احتمالی که می‌تواند مراد از امانت باشد، چون در این کمال هیچ موجودی نه آسمان، و نه زمین، و نه غیر آن دو، شریک انسان نیست. از سویی دیگر چنین کسی تنها خدا متولی امور اوست، و جز ولایت الهی هیچ موجودی از آسمان و زمین در امور او دخالت ندارد، چون خدا او را برای خود خالص کرده. </p> <p>پس مراد از امانت عبارت شد از ولایت الهی، و مراد از عرضه داشتن این ولایت بر<code class="page" rel="16,526"/> آسمانها و زمین، و سایر موجودات مقایسه این ولایت با وضع آنهاست. و معنای آیه این است که: اگر ولایت الهی را با وضع آسمانها و زمین مقایسه کنی، خواهی دید که اینها تاب حمل آن را ندارند و تنها انسان می‌تواند حامل آن باشد، و معنای امتناع آسمانها و زمین، و پذیرفتن و حمل آن به وسیله انسان این است که در انسان استعداد و صلاحیت تلبس آن هست، ولی در آسمانها و زمین نیست. </p> <p>این است آن معنایی که می‌توان آیه را بر آن منطبق کرد، و گفت آسمانها و زمین و کوه‌ها با اینکه از نظر حجم بسیار بزرگ، و از نظر سنگینی بسیار ثقیل و از نظر نیرو بسیار نیرومند هستند، لیکن با این حال استعداد آن را ندارند که حامل ولایت الهی شوند، و مراد از امتناعشان از حمل این امانت، و اشفاقشان از آن، همین نداشتن استعداد است. </p> <p>و لیکن انسان ظلوم و جهول نه از حمل آن امتناع ورزید، و نه از سنگینی آن و خطر عظیمش اشفاق کرد و به هراس افتاد، بلکه با همه سنگینی و خطرناکی‌اش قبولش کرد، و این سبب شد که انسان که یک حقیقت و نوع است، به سه قسم منافق و مشرک و مؤمن منقسم شود، و آسمان و زمین و کوه‌ها دارای این سه قسم نباشند، بلکه همه مطیع و مؤمن باشند. </p> <h3> <span class="title" rel="33_72 33_63 33_64 33_65 33_66 33_67 33_68 33_69 33_70 33_71 33_73">پاسخ به این پرسش که چرا خدای حکیم و علیم چنین بار سنگینی را بر انسان ظلوم و جهول بار کرد</span> </h3> <p> در اینجا ممکن است بپرسی که: خدا با اینکه حکیم و علیم است، چرا چنین بار سنگینی را که حملش از قدرت آسمانها و زمین بیرون است بر انسان ظلوم و جهول حمل کرد؟ با اینکه می‌دانست انسان نیز تاب تحمل آن را ندارد، و قبول کردنش به خاطر ظلوم و جهول بودنش بوده، و این دو خصوصیت او را مغرور و غافل ساخته، و به او مهلت نداده که به عواقب این کار بیندیشد، و این در حقیقت مثل این می‌ماند که سرپرستی و ولایت بر مردم یک کشور را به دیوانه‌ای واگذار کنیم، خود دیوانه هیچ حرفی ندارد، اما حرف نداشتنش برای این است که دیوانه است، و گر نه، عقلا این کار را نمی‌پسندند، و در باره دیوانه دچار اشفاق و دلسوزی می‌شوند. </p> <p>در پاسخ می‌گوییم: ظلوم و جهول بودن انسان، هر چند که به وجهی عیب و ملاک ملامت و عتاب، و خرده گیری است، و لیکن، عین همین ظلم و جهل انسان مصحح حمل امانت و ولایت الهی است، برای اینکه کسی متصف به ظلم و جهل می‌شود که شانش این است که متصف به عدل و علم باشد، و گر نه چرا به کوه ظالم و جاهل نمی‌گویند، چون متصف به عدالت و علم نمی‌شود، و همچنین آسمانها و زمین جهل و ظلم را حمل نمی‌کنند، به خاطر اینکه متصف به عدل و علم نمی‌شوند، به خلاف انسان که به خاطر اینکه شان و استعداد علم و عدالت را دارد، ظلوم و جهول نیز هست. <code class="page" rel="16,527"/> و امانت مذکور در آیه که گفتیم عبارت است از ولایت الهی، و کمال صفت عبودیت، وقتی حاصل می‌شود که حامل آن، علم و ایمان به خدا داشته، و نیز عمل صالح را که عبارت دیگر عدالت است، داشته باشد، و کسی که متصف به این دو صفت بشود، یعنی ممکن باشد که به او بگوییم عالم و عادل، قهرا ممکن هم هست گفته شود، جاهل و ظالم، و چون علم و عدالت انسان موهبتی است که خدا به او داده، و اما خود او فی حد نفسه جاهل و ظالم است، پس همین اتصاف ذاتی‌اش به ظلم و جهل، مجوز این شده که امانت الهی را حمل کند، و در حقش گفته شود: انسان بار این امانت را به دوش کشید، چون ظلوم و جهول بود-دقت بفرمایید. </p> <p>و بنا بر این معنای دو آیه شریفه به وجهی نظیر معنای آیه‌ <span class="aya" rel="95_4-6" data-words="1-20">لقد خلقنا الإنسان فی أحسن تقویم، ثم رددناه أسفل سافلین، إلا الذین آمنوا و عملوا الصالحات فلهم أجر غیر ممنون</span><span class="footnote" rel="1" title="سوره التین، آیه ۴-۶">*</span> است، چون آیه اولی مورد بحث نظیر آیه اولی از این سه آیه است، و آیه دومی مورد بحث نظیر دو آیه دوم و سوم از آیات سوره التین است. </p> <p>پس جمله‌ <span class="aya" rel="33_72" data-words="1-3">إنا عرضنا الأمانة</span> معنایش این است که: ما ولایت الهی و استکمال به حقایق دین حق را، چه علم به آن حقایق، و چه عمل بدانها را، بر آسمانها و زمین عرضه کردیم، و معنای عرضه کردن آن، این است که ما یک یک موجودات را با آن سنجیدیم، و قیاس کردیم، هیچ یک استعداد پذیرفتن آن را نداشتند، به جز انسان. </p> <p> <span class="aya" rel="33_72" data-words="4-9">علی السماوات و الأرض و الجبال</span> -یعنی این موجودات بسیار بزرگ، با اینکه از نظر خلقت بسیار بزرگتر از انسانند، استعداد پذیرفتن آن را نداشتند، همانطور که خداوند می‌فرماید <span class="aya" rel="40_57" data-words="1-8">لخلق السماوات و الأرض أکبر من خلق الناس</span><span class="footnote" rel="2" title="سوره مؤمن، آیه ۵۷">*</span> فابین ان یحملنها و اشفقن منها پس امتناع کردند از اینکه آن را حمل کنند، و از حمل آن اشفاق و اظهار ناراحتی کردند، چون مشتمل بر صلاحیت تلبس به آن نبودند و اگر از قبول آن تعبیر به حمل کرد، برای اشاره به این نکته است که امانت مذکور آن قدر سنگین است که آسمانها و زمین و کوه‌ها با همه بزرگی‌شان قادر به پذیرفتن آن نیستند. </p> <p> <span class="aya" rel="33_72" data-words="16-18">و حملها الإنسان</span> -یعنی انسان با همه کوچکی حجمش صلاحیت و آمادگی پذیرفتن آن را داشت، و آن را پذیرفت، <span class="aya" rel="33_72" data-words="19-22">إنه کان ظلوما جهولا</span>، یعنی چون او ستمگر به نفس     <code class="page" rel="16,528"/> خویش، و جاهل به آثار و عواقب وخیم این امانت است، او نمی‌داند که اگر به این امانت خیانت کند عاقبت وخیمی به دنبال دارد، و آن هلاکت دایمی اوست. </p> <p>و به معنایی دقیق‌تر چون که: انسان به خودی خود فاقد علم و عدالت بود، ولی قابلیت آن را داشت که خدا آن دو را به وی افاضه کند، و در نتیجه از حضیض ظلم و جهل به اوج عدالت و علم ارتقاء پیدا کند. </p> <p>و <span class="phrase">دو کلمه <em>ظلوم</em> و <em rel="fa_33_72_22-22" data-sentence="24:352">جهول</em> دو وصف از ظلم و جهلند، و کسی را ظلوم و جهول گویند که ظلم و جهل در او امکان داشته باشد، هم چنان که به قول فخر رازی اسب چموش، و چارپای چموش، و آب طهور، اوصافی هستند، برای حیوانی که امکان چموشی، و آبی که امکان طهور بودن را داشته باشد، و به همین جهت به سنگ و کلوخ، چموش نمی‌گویند<span class="footnote" rel="1" title="تفسیر فخر رازی، ج ۲۵، ص ۲۳۶">*</span>.</span> </p> <p>ممکن هم هست-به قول بعضی دیگر- دو کلمه مورد بحث به معنای مبالغه در ظلم و جهل را افاده کنند . و به هر حال چه معنای فخر رازی درست باشد، و چه غیر از او، معنای آیه مستقیم و معلوم است،  (و خلاصه فرق بین این وجه و وجه قبلی این است که در وجه قبلی استعداد انسان را ملاک قرار می‌دادیم و در این وجه خالی بودن انسان از علم و عدالت را ملاک قرار دادیم، مترجم). </p> <p><code class="aya" rel="33_73"/> <span class="aya" rel="33_73" data-words="1-9">لیعذب الله المنافقین و المنافقات و المشرکین و المشرکات</span> <span class="phrase">-حرف <em>لام</em> در جمله <em rel="fa_33_73_1-1" data-sentence="26:356">لیعذب</em> لام غایت است، که به آیه چنین معنا می‌دهد: عاقبت این حمل این است که خدا منافقین و منافقات و مشرکین و مشرکات را عذاب کند، چون کسانی که به این امانت خیانت می‌کنند غالبا اظهار صلاح و امانت می‌کنند، و این همان نفاق است، آری کمتر یافت می‌شوند که به خیانت خود تظاهر کنند، و ای بسا اعتبار همین معنا باعث شده که قبل از مشرکین و مشرکات منافقین و منافقات را ذکر کند.</span> </p> <p> <span class="aya" rel="33_73" data-words="10-21">و یتوب الله علی المؤمنین و المؤمنات و کان الله غفورا رحیما</span> <span class="phrase">-این جمله عطف است بر جمله <em rel="fa_33_73_1-1" data-sentence="26:513">یعذب</em> در نتیجه معنایش این است که عاقبت این حمل، علاوه بر عذاب منافقین و منافقات، این شد که خدا بر مؤمنین و مؤمنات توبه کند، و توبه خدا رجوع و بازگشت او به بندگان خود به رحمت است، پس وقتی انسان‌ها به وی ایمان بیاورند، و خیانت نکنند، خداوند به رحمت خود به آنان بر می‌گردد، و متولی امورشان می‌شود، که او ولی مؤمنین است، پس ایشان را به سوی خود هدایت نموده و ظلم‌شان و جهل‌شان را   <code class="page" rel="16,529"/> می‌پوشاند، و به جای ظلم و جهل آنان را به زیور علم نافع و عمل صالح می‌آراید، که او آمرزنده و رحیم است.</span> </p> <p><span class="phrase">ممکن است کسی بگوید: چرا امانت را به معنای تکلیف که همان دین حق باشد نگیریم؟ و کلمه حمل را به معنای استعداد و صلاحیت تکلیف معنا نکنیم، و کلمه <em>اباء- امتناع</em> را به معنای نداشتن آن استعداد، و کلمه <em rel="fa_33_72_2-2" data-sentence="201:429">عرض</em> را به معنای مقایسه آسمانها و زمین و جبال با آن تکلیف نگیریم؟ و چه مانعی دارد آیه را این طور معنا کنیم، با اینکه اگر این طور هم معنا کنیم همه مطالبی که در بیان آیه گفته شد با این معنا نیز منطبق است؟ در جواب می‌گوییم: بله، ممکن است، و لیکن اشکالی که هست، این است که تکلیف مقدمه رسیدن به ولایت الهی و رسیدن به صفت کمال بندگی است پس آنچه در حقیقت عرضه شده و مورد نظر است ولایت الهی و کمال بندگی است، نه این که مقدمه برای مطلوب باشد.</span> </p> <p>نکته‌ای که در این آیه به کار رفته، التفاتی است که در جمله‌ <span class="aya" rel="33_73" data-words="1-2">لیعذب الله</span> به کار رفته، چون اول آیه خدای تعالی متکلم حساب شده، و فرموده: ما امانت را عرضه کردیم، و در این جمله خود را غایب حساب کرده، و فرموده: تا آنکه خدا عذاب کند، و این التفات برای این است که دلالت کند بر اینکه عواقب امور به سوی خدای سبحان است، چون خدای سبحان <em>اللَّه</em> است. </p> <p>نکته دیگر اینکه در جمله‌ <span class="aya" rel="33_73" data-words="10-12">و یتوب الله</span> ممکن بود ضمیر به جای اسم ظاهر به کار رود، یعنی بفرماید: و یتوب علی المؤمنین و المؤمنات ولی در این جمله برای بار دوم اسم جلاله را آورد، و این برای این است که اشعار کند بر اینکه خداوند در حق مؤمنین و مؤمنات کمال عنایت و اهتمام را دارد. </p> <h3> <span class="title" rel="33_72">اقوال مختلف مفسرین در تفسیر آیه: <span class="aya" rel="33_72" data-words="1-3">إنا عرضنا الأمانة...</span> و مراد از امانت و عرض آن</span> </h3> <p> مفسرین در تفسیر امانت مذکور در آیه، اقوال مختلفی دارند. </p> <p>مثلا بعضی<span class="footnote" rel="1" title="روح المعانی، ج ۲۲، ص ۶۸">*</span> گفته‌اند: مراد از آن تکلیف است، که اطاعت آن باعث می‌شود بنده خدا داخل بهشت شود، و مخالفتش باعث می‌شود داخل جهنم شود، و مراد از عرض تکلیف بر آسمانها و زمین و جبال، سنجیدن آن با استعداد آنهاست، و مراد از امتناع آسمانها و زمین و جبال، از حمل تکلیف، و اشفاقشان از آن، عبارت است از استعداد نداشتن برای پذیرفتن آن و مراد از حمل انسان آن تکلیف را، این است که وی استعداد آن را داشت، و تعبیر عرضه و   <code class="page" rel="16,530"/> حمل و امتناع، همه از باب تمثیل است . </p> <p>بعضی<span class="footnote" rel="1" title="روح المعانی، ج ۲۲، ص ۹۹">*</span> دیگر گفته‌اند: مراد از امانت، عقلی است که ملاک تکلیف، مناط ثواب و عقاب است . </p> <p>بعضی<span class="footnote" rel="2" title="اصول کافی، ج ۲، ص ۳۱، س ۱۸">*</span> دیگر گفته‌اند: <em>مراد از آن قول</em> لا اله الا اللَّه <em>است</em> . </p> <p>بعضی<span class="footnote" rel="3" title="تفسیر قمی، ج ۲، ص ۱۹۷">*</span> گفته‌اند: مراد از آن اعضای بدن، از چشم، گوش، دست، پا، عورت و زبان است، که بر آدمی واجب است این امانتها را حفظ نموده و جز در مواردی که خدا راضی است به کار نگیرد . </p> <p>بعضی<span class="footnote" rel="4" title="روح المعانی، ج ۲۲، ص ۹۷">*</span> دیگر گفته‌اند: مراد از آن امانتهای مردم، و وفای به عهد ایشان است . </p> <p>بعضی<span class="footnote" rel="5" title="نهج البلاغه صبحی الصالح، خطبه ۱۹۹، ص ۳۱۷">*</span> دیگر گفته‌اند: مراد از آن معرفت خدا، و لوازم آن است، و این وجه از همه وجوه به حق نزدیکتر است، و برگشتش به همان وجهی است که ما ذکر کردیم . </p> <p>این اقوالی بود که در معنای امانت گفته بودند، و همچنین در معنای عرض امانت اقوال مختلفی دارند، یکی<span class="footnote" rel="6" title="مجمع البیان، ج ۸، ص ۳۷۳">*</span> اینکه: عرض به معنای حقیقی کلمه است، جز اینکه مراد از آسمانها و زمین و جبال، اهل آسمان و زمین و جبال، و ملائکه ساکن در آنهاست. خداوند برای ملائکه بیان کرد که خیانت به این امانت گناه بزرگی است، و به همین جهت ملائکه از حمل آن امتناع ورزیدند، ولی به انسان عرضه شد و امتناع نورزید. </p> <p>یکی<span class="footnote" rel="7" title="مجمع البیان، ج ۸، ص ۳۷۳">*</span> دیگر اینکه: عرضه امانت، به همان معنای حقیقی کلمه است به این بیان که خدا وقتی جرم آسمانها و زمین و کوه‌ها را آفرید، فهمی هم در آنها قرار داد، و به آنها فرمود: من واجباتی واجب کرده‌ام، و برای هر کس که اطاعتم کند بهشتی و برای هر کس که نافرمانیم کند آتشی خلق کرده‌ام، آسمانها و زمین و کوه‌ها گفتند: ما حاضریم رام و مسخر باشیم برای آن غرضی که بدان غرض خلقمان نمودی، اما تاب تحمل واجبات را نداریم، نه آن ثواب را می‌خواهیم، و نه آن آتش را، و چون نوبت به خلقت بشر رسید، همین که عرضه به وی شد، قبول کرد، چون او ظلوم به نفس خود، و جهول به وخامت عاقبت کار بود. </p> <p>وجه<span class="footnote" rel="8" title="مجمع البیان، ج ۸، ص ۳۷۴">*</span> سوم در معنای عرضه، این است که به معنای معارضه، و مقابله باشد، و حاصل کلام این باشد که ما مقابله کردیم بین این امانت و بین آسمانها و زمین و کوه‌ها، و دیدیم که         <code class="page" rel="16,531"/> این امانت سنگین‌تر بود. </p> <p>چهارم<span class="footnote" rel="1" title="مجمع البیان، ج ۸، ص ۳۷۴">*</span> اینکه کلام در آیه شریفه جاری مجرای فرض باشد، و معنای آیه این باشد که: اگر ما فرض کنیم آسمانها و زمین و کوه‌ها فهم و شعور داشته باشند، آن گاه امانت خود را به آنها عرضه بداریم، هر آینه از تحمل آن امتناع خواهند ورزید، و از اقدام به اینکار خواهند ترسید، و لیکن انسان به علت ظلوم و جهول بودن آن را تحمل کرد. </p> <p>و لیکن اگر بار دیگر به توجیهی که ما برای آیه کردیم، مراجعه کنیم، خواهیم دید که هیچ یک از این وجوه خالی از جهات ضعف نیست، پس غفلت مورز. </p> <h3>بحث روایتی‌ <span class="title" rel="33_69">روایات و اقوالی در باره مقصود از اذیت بنی اسرائیل به موسی (علیه السلام) در ذیل آیه: <span class="aya" rel="33_69" data-words="5-9">لا تکونوا کالذین آذوا موسی...</span> </span> </h3> <p> در کافی به سند خود از محمد بن سالم، از ابی جعفر (ع) روایت کرده، که در حدیثی فرمود: خدا هیچ مؤمنی را لعنت نمی‌کند، چون خودش فرموده: <span class="aya" rel="33_64-65" data-words="1-17">إن الله لعن الکافرین و أعد لهم سعیرا، خالدین فیها أبدا لا یجدون ولیا و لا نصیرا</span><span class="footnote" rel="2" title="الدر المنثور، ج ۵، ص ۲۲۴ و ص ۲۲۳">*</span>. </p> <p>و در تفسیر قمی به سند خود از ابی بصیر، از امام صادق (ع) روایت کرده، که فرمود: بنی اسرائیل می‌گفتند: آنچه مردان دارند موسی ندارد، و این تهمت از این نظر بهتر در دلها می‌نشست، که موسی همواره بدن خود را در محلی می‌شست که احدی او را نبیند، این بود تا آنکه روزی موسی کنار نهری جامه خود را کند، و روی سنگی گذاشت، و مشغول شستشو شد خداوند سنگ را فرمود: تا از موسی دور شود، و موسی مجبور شود به تعقیب آن برود و در نتیجه بنی اسرائیل همه عورت او را ببینند، و بدانند که آن سخن تهمت است، و همین طور هم شد، و فهمیدند آنچه می‌گفتند تهمت بوده، پس این آیه در این باره است که می‌فرماید: <span class="aya" rel="33_69" data-words="1-9">یا أیها الذین آمنوا لا تکونوا کالذین آذوا موسی...</span><span class="footnote" rel="3" title="روح المعانی، ج ۲۲، ص ۹۷">*</span>. </p> <p>و در مجمع البیان آمده که مفسرین در تفسیر این آیه و اینکه منظور از اذیت بنی اسرائیل چیست؟ اقوالی گفته‌اند: اول اینکه موسی و هارون به بالای کوه رفته بودند، و در همانجا هارون مرد،       <code class="page" rel="16,532"/> بنی اسرائیل به موسی گفتند: تو او را کشته‌ای، خدا به ملائکه دستور داد، جنازه هارون را برداشته، به یک یک بنی اسرائیل نشان دهند، و بگویند که او به مرگ خود مرده است، و بدین وسیله موسی را تبرئه کرد (نقل از علی و ابن عباس). </p> <p>دوم اینکه موسی مردی بسیار با حیاء و پوشیده، و همواره شستشوی بدن خود را در نقطه‌ای انجام می‌داد که کسی او را نبیند، بنی اسرائیل به گمان افتادند، که لا بد عیبی نظیر پیسی و جذام در بدن او هست، که این قدر خود را از ما پنهان می‌دارد، ناگزیر روزی برای شستشو به نقطه خلوتی رفته بود، و جامه خود را روی سنگی نهاده مشغول آب تنی بود، که ناگهان دید سنگ جامه را برداشته می‌رود، موسی لخت و عریان سنگ را تعقیب کرد، و بنی اسرائیل همه دیدند که بدن او از هر بدنی دیگر بی عیب‌تر، و پاکیزه‌تر است، و خدا وی را از آنچه در باره‌اش می‌گفتند تبرئه کرد،  (بدون سند نقل از ابی هریره)<span class="footnote" rel="1" title="مجمع البیان، ج ۸، ص ۳۷۲">*</span>. </p> <p>مؤلف: روایت اولی را الدر المنثور هم از ابن مسعود، و روایت دومی را از انس، و ابن عباس نقل کرده<span class="footnote" rel="2" title="روح المعانی، ج ۲۲، ص ۹۷">*</span>. </p> <p>و در الدر المنثور است که ابن منذر، و ابن مردویه، از سهل بن سعد ساعدی، روایت کرده که گفت: هرگز نشد که رسول خدا (ص) نوبتی بر این منبر بنشیند، و آیه‌ <span class="aya" rel="33_70" data-words="1-10">یا أیها الذین آمنوا اتقوا الله و قولوا قولا سدیدا</span> را تلاوت نکند<span class="footnote" rel="3" title="الدر المنثور، ج ۵، ص ۲۲۴">*</span>. </p> <p>مؤلف: قریب به این مضمون را از عایشه و ابی موسی اشعری و عروه نیز نقل کرده<span class="footnote" rel="4" title="الدر المنثور، ج ۵، ص ۲۲۴">*</span>. </p> <p>و در نهج البلاغه فرموده: سپس اداء امانت است که هر کس اهل امانت نباشد، زیانکار و خائب است، چون مساله امانت آن قدر اهمیت دارد که خدا آن را بر آسمانهای مبنیه، و زمین‌های گسترده، و کوه‌های بلند که دیگر بلندتر و بزرگتر از آنها نیست عرضه کرد، پس اگر بنا بود به ملاک داشتن طول و عرض و قوت و عزت چیزی از اشفاق امتناع بورزد کوه‌ها و آسمانها و زمین می‌ورزیدند و لیکن از عقوبت آن ترسیدند، و به عقل آنها رسید چیزی که به عقل انسان که ضعیف‌تر از آنهاست نرسید، چون انسان ظلوم و جهول بوده است<span class="footnote" rel="5" title="مجمع البیان، ج ۸، ص ۳۷۳">*</span>. </p> <h3> <span class="title" rel="33_72 33_63 33_64 33_65 33_66 33_67 33_68 33_69 33_70 33_71 33_73">دو روایت در باره امانتی که خدا عرضه کرد و توضیحی در باره اینکه مقصود از آن امانت، ولایت امیر المؤمنین (علیه السلام) است</span> </h3> <p> و در کافی به سند خود از اسحاق بن عمار، از مردی، از امام صادق (ع) روایت کرده، که در ذیل کلام خدای عز و جل: <span class="aya" rel="33_72" data-words="1-3">إنا عرضنا الأمانة...</span>، فرموده: این امانت         <code class="page" rel="16,533"/> عبارت است از ولایت امیر مؤمنین (ع)<span class="footnote" rel="1" title="اصول کافی، ج ۱، ص ۴۱۳، ح ۲">*</span>. </p> <p>مؤلف: منظور از ولایت امیر المؤمنین (ع)، آن ولایتی است که اولین نفر از این امت که بدان رسید امیر المؤمنین (ع) بود، و آن ولایت که اولین کسی که از امت اسلام فتح بابش را کرد علی (ع) بود، عبارت است از اینکه آدمی به جایی از تکامل برسد، که خدای سبحان عهده‌دار امور او شود، و این از راه مجاهده و عبادت خالصانه به دست می‌آید. </p> <p>منظور از ولایت این است، نه ولایت به معنای محبت و یا امامت، هر چند که از ظاهر بعضی از روایات بر می‌آید که به معنای محبت و یا امامت است، ولی آن روایات خواسته‌اند تطبیق کلی بر مصداق کنند، و بگویند محبت علی، و نیز امامت او، هر دو از مصادیق ولایت است. </p> 
