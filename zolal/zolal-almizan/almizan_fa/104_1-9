<h2 class="sura">سوره همزه مکی است و نه آیه دارد </h2><h3 class="ayas">سوره الهمزة آیه‌های ۱ تا ۹</h3><code class="section" rel="104_1-9"/><h3>ترجمه آیات</h3> <p> <span class="trans" rel="104_0">به نام اللَّه که رحمان و رحیم است.  </span><span class="trans" rel="104_1">وای به حال هر طعنه زن عیب جوی.  «۱» </span><span class="trans" rel="104_2">کسی که مالی را جمع می‌کند و از شمردن مکرر آن لذت می‌برد.  «۲» </span><span class="trans" rel="104_3">گمان می‌کند که مال او وی را برای ابد از مرگ نگه می‌دارد.  «۳» </span><span class="trans" rel="104_4">نه، چنین نیست به طور حتم در حطمه‌اش می‌افکنند.  «۴» </span><span class="trans" rel="104_5">و تو چه می‌دانی که حطمه چیست؟.  «۵» </span><span class="trans" rel="104_6">آتش فروزان و خرد کننده خداست.  «۶» </span><span class="trans" rel="104_7">آتشی که نه تنها ظاهر جسم را می‌سوزاند بلکه بر باطن و جان انسان نیز نزدیک می‌شود.  «۷» </span><span class="trans" rel="104_8">آتشی که دربش به روی آنان بسته می‌شود.  «۸» </span><span class="trans" rel="104_9">در ستونهای بلند و کشیده شده.  «۹» </span></p>               <h3>بیان آیات</h3> <p> این سوره تهدید شدیدی است به کسانی که عاشق جمع مالند، و می‌خواهند با مال بیشتر خود بر سر و گردن مردم سوار شوند، و بر آنان کبریایی بفروشند، و به همین جهت از مردم عیب‌هایی می‌گیرند که عیب نیست و این سوره در مکه نازل شده است. </p> <h3> <span class="title" rel="104_1"><span class="phrase">تهدید شدید به گرد آورندگان مال و ذکر اوصاف آنان که  <em rel="fa_104_1_3-3" data-sentence="52:62">همزه</em> اند و <em rel="fa_104_1_4-4" data-sentence="113:42">لمزه</em> و مال خود را مایه جاودانی می‌پندارند و...</span> </span> </h3> <p> <span class="aya" rel="104_1" data-words="1-4">ویل لکل همزة لمزة</span> <span class="phrase">در مجمع البیان گفته: کلمه <em rel="fa_104_1_3-3" data-sentence="26:112">همزه</em> به معنای کسی است که بدون جهت بسیار به دیگران طعنه می‌زند و عیب‌جویی و خرده‌گیریهایی می‌کند که در واقع عیب نیست.</span> و <span class="phrase">اصل ماده <em rel="fa_104_1_3-3" data-sentence="9:117">همز</em> به معنای شکستن است، و کلمه <em rel="fa_104_1_4-4" data-sentence="90:77">لمز</em> نیز به معنای عیب است پس <em rel="fa_104_1_3-3" data-sentence="168:39">همزه</em> و  <em rel="fa_104_1_4-4" data-sentence="227:22">لمزه</em> هر دو به یک معنا است.</span> </p> <p>ولی <span class="phrase">بعضی گفته‌اند: بین آن دو فرقی هست، و آن این است <em rel="fa_104_1_3-3" data-sentence="48:134">همزه</em> به آن کسی گویند که دنبال سر مردم عیب می‌گوید و خرده می‌گیرد، و اما <em rel="fa_104_1_4-4" data-sentence="171:53">لمزه</em> کسی را گویند که پیش روی طرف خرده می‌گیرد-نقل از لیث.</span> </p> <p>و بعضی گفته‌اند: همزه کسی را گویند که همنشین خود را با سخنان زشت آزار دهد، و لمزه آن کسی است که با چشم و سر علیه همنشین خود اشاره کند، و به اصطلاح فارسی تقلید او را در آورد. آن گاه می‌گوید صیغه <em>فعلة</em> برای مبالغه در صفتی بنا شده که باعث می‌شود فعل مناسب با آن صفت از صاحب آن صفت زیاد سر بزند، و خلاصه فعل مذکور عادتش شده باشد، مثلا به مردی که زیاد زن می‌گیرد، می‌گویند، فلانی مردی  <em>نکحة</em> است، و به کسی که زیاد می‌خندد، می‌گوید فلانی <em>ضحکة</em> است <em>همزه و لمزة</em> هم از همین باب است<span class="footnote" rel="1" title="مجمع البیان، ج ۱۰، ص ۵۳۷">*</span>. </p> <p>پس معنای آیه این است که: وای بر هر کسی که بسیار مردم را عیبگویی و غیبت می‌کند. البته این دو کلمه به معانی دیگری نیز تفسیر شده، و در نتیجه آیه را هم به معانی مختلفی معنا کرده‌اند. </p> <p><code class="aya" rel="104_2"/> <span class="aya" rel="104_2-3" data-words="1-9">الذی جمع مالا و عدده، یحسب أن ماله أخلده</span> <span class="phrase">این آیه، <em rel="fa_104_1_3-3" data-sentence="9:391">همزه</em> و <em rel="fa_104_1_4-4" data-sentence="66:375">لمزه</em> را بیان می‌کند، و اگر کلمه <em rel="fa_104_2_3-3" data-sentence="149:334">مالا</em> را نکره آورد به منظور   <code class="page" rel="20,616"/> تحقیر و ناچیز معرفی کردن مال دنیا بوده، چون مال هر قدر هم که زیاد و زیادتر باشد دردی از صاحبش را دوا نمی‌کند، تنها سودی که به حالش دارد همان مقداری است که به مصرف حوائج طبیعی خودش می‌رساند، مختصری غذا که سیرش کند، و شربتی آب که سیرابش سازد، و دو قطعه جامه که به تن کند.</span> </p> <p>و <span class="phrase">کلمه <em rel="fa_104_2_5-5" data-sentence="5:194">عدده</em> از ماده <em>عد</em> به معنای شمردن است، می‌فرماید شخصی که همزه و لمزه است از بس عاشق مال و حریص بر جمع آن است، مال را روی هم جمع می‌کند و پی در پی آن را می‌شمارد، و از بسیار بودن آن لذت می‌برد.</span> </p> <p>ولی <span class="phrase">بعضی<span class="footnote" rel="1" title="مجمع البیان، ج ۱۰، ص ۵۳۸">*</span> گفته‌اند: معنایش این است که مال را عده و ذخیره می‌کند برای روزی که مورد هجوم ناملایمات روزگار واقع شود، که بنا بر این، کلمه <em rel="fa_104_2_5-5" data-sentence="201:26">عدده</em> دیگر به معنای شمردن نیست.</span> </p> <p><code class="aya" rel="104_3"/> <span class="aya" rel="104_3" data-words="1-4">یحسب أن ماله أخلده</span> <span class="phrase">-یعنی او خیال می‌کند مالی که برای روز مبادا جمع کرده زندگی جاودانه به او می‌دهد، و از مردنش جلوگیری می‌نماید، بنا بر این منظور از جمله  <em rel="fa_104_3_4-4" data-sentence="136:90">اخلده</em> که صیغه ماضی است، معنای مضارع-آینده-است، به قرینه جمله <em rel="fa_104_3_1-1" data-sentence="248:21">یحسب</em> که آن نیز مضارع است.</span> </p> <p>پس انسان نامبرده به خاطر اخلاد در ارض و چسبیدنش به زمین و زندگی مادی زمینی، و فرو رفتنش در آرزوهای دور و دراز، از مال دنیا به آن مقداری که حوائج ضروری زندگی کوتاه دنیا و ایام گذرای آن را کفایت کند قانع نمی‌شود، بلکه هر قدر مالش زیادتر شود حرصش تا بی‌نهایت زیادتر می‌گردد، پس از ظاهر حالش پیداست که می‌پندارد مال، او را در دنیا جاودان می‌سازد، و چون جاودانگی و بقای خود را دوست می‌دارد، تمام همش را صرف جمع مال و شمردن آن می‌کند، و وقتی جمع شد و خود را بی‌نیاز احساس کرد، شروع به یاغی‌گری نموده، بر دیگران تفوق و استعلا می‌ورزد، هم چنان که در جای دیگر فرمود: <span class="aya" rel="96_6-7" data-words="2-7">إن الإنسان لیطغی، أن رآه استغنی</span><span class="footnote" rel="2" title="آدمی حتما دچار طغیان می‌شود در صورتی که خود را بی‌نیاز احساس کند سوره علق، آیه ۷">*</span>، و این استکبار و تعدی اثری که برای آدمی دارد همز و لمز است. </p> <p>از اینجا روشن می‌گردد که جمله‌ <span class="aya" rel="104_3" data-words="1-4">یحسب أن ماله أخلده</span> به منزله تعلیل است برای جمله‌ <span class="aya" rel="104_2" data-words="1-5">الذی جمع مالا و عدده</span>، و می‌فهماند اگر مال پشیز دنیا را جمع می‌کند و می‌شمارد، انگیزه و علتش پندار غلطی است که دارد، و این خطای عملیش مستند به خطای فکری او     <code class="page" rel="20,617"/> است، که پنداشته مال او را جاودان می‌سازد، و نیز جمله‌ <span class="aya" rel="104_2" data-words="1-2">الذی جمع...</span> به منزله تعلیل است برای جمله‌ <span class="aya" rel="104_1" data-words="1-4">ویل لکل همزة لمزة</span>، و می‌فهماند علت اینکه ویل را نثار هر همزه و لمزه کردیم این است که او مال پشیز دنیا را جمع می‌کند و می‌شمارد. </p> <p><code class="aya" rel="104_4"/> <span class="aya" rel="104_4" data-words="1-4">کلا لینبذن فی الحطمة</span> <span class="phrase">این جمله ردع و تخطئه پندار غلط او است، که می‌پندارد مال، جاودانه‌اش می‌کند، و لام در کلمه <em rel="fa_104_4_2-2" data-sentence="90:77">لینبذن</em> لام سوگند است، و واژه <em>نبذ</em> به معنای پرت کردن و دور انداختن چیزی است.</span> و کلمه <em>حطمة</em>  (بر وزن همزه و نیز بر وزن لمزه و نکحة و ضحکة) صیغه مبالغه است، و مبالغه در حطم (شکستن) را می‌رساند، البته به معنای خوردن هم استعمال شده، و این کلمه یکی از نامهای جهنم است چون جمله‌ <span class="aya" rel="104_6" data-words="1-3">نار الله الموقدة</span> آن را به آتش جهنم تفسیر کرده. </p> <p>و معنای آیه این است که: نه، او اشتباه کرده، مال دنیایش جاودانش نمی‌سازد، سوگند می‌خورم که به زودی می‌میرد و در حطمه‌اش پرت می‌کنند. </p> <p><code class="aya" rel="104_5"/> <span class="aya" rel="104_5" data-words="1-5">و ما أدراک ما الحطمة</span> و تو نمی‌دانی حطمه چه حطمه‌ای است؟ !این جمله تعظیم و هول انگیزی حطمه را می‌رساند. </p> <h3> <span class="title" rel="104_7 104_9">معنای اینکه در وصف آتش جهنم فرمود: <span class="aya" rel="104_7" data-words="1-4">التی تطلع علی الأفئدة</span> و معنای‌ <span class="aya" rel="104_9" data-words="1-3">فی عمد ممددة</span> </span> </h3> <p> <code class="aya" rel="104_6"/><code class="aya" rel="104_7"/> <span class="aya" rel="104_6-7" data-words="1-7">نار الله الموقدة، التی تطلع علی الأفئدة</span>  <em>ایقاد نار</em> به معنای شعله‌ور ساختن آتش است. و <span class="phrase">کلمه اطلاع و طلوع بر هر چیز  به معنای اشراف بر آن چیز، و ظاهر شدن آن است، و کلمه <em rel="fa_104_7_4-4" data-sentence="81:220">افئدة</em> جمع کلمه <em>فؤاد</em> است که به معنای قلب است، و مراد از قلب در اصطلاح قرآن کریم (عضو صنوبری شکل که تلمبه خون برای رساندن آن به سراسر بدن است نیست بلکه) چیزی است به نام نفس انسانیت، که شعور و فکر بشر از آن ناشی می‌شود.</span> </p> <p>و گویا مراد از اطلاع آتش بر قلوب این است که آتش دوزخ باطن آدمی را می‌سوزاند، همانطور که ظاهرش را می‌سوزاند، به خلاف آتش دنیا که تنها ظاهر را می‌سوزاند. </p> <p>قرآن درباره سوزاندن آتش جهنم فرموده: <span class="aya" rel="2_24" data-words="10-13">وقودها الناس و الحجارة</span><span class="footnote" rel="1" title="آتش‌گیرانه‌اش انسان و سنگ است سوره بقره، آیه ۲۴">*</span>. </p> <p><code class="aya" rel="104_8"/> <span class="aya" rel="104_8" data-words="1-3">إنها علیهم مؤصدة</span> یعنی آتش بر آنان منطبق است، به این معنا که از آنان احدی بیرون آتش نمی‌ماند،   <code class="page" rel="20,618"/> و از داخل آن نجات نمی‌یابد. </p> <p><code class="aya" rel="104_9"/> <span class="aya" rel="104_9" data-words="1-3">فی عمد ممددة</span> <span class="phrase">کلمه <em rel="fa_104_9_2-2" data-sentence="5:131">عمد</em> -با فتحه عین و فتحه میم-جمع عمود (ستون) است، و کلمه <em rel="fa_104_9_3-3" data-sentence="111:64">ممدده</em>  اسم مفعول از مصدر تمدید است، و تمدید مبالغه در مد (کشیدن) است.</span> </p> <p>بعضی<span class="footnote" rel="1" title="مجمع البیان، ج ۱۰، ص ۵۳۸">*</span> از مفسرین گفته‌اند: منظور از <span class="aya" rel="104_9" data-words="2-3">عمد ممددة</span> گل میخ‌هایی است که اهل عذاب را میخکوب می‌کند. </p> <p>بعضی<span class="footnote" rel="2" title="روح المعانی، ج ۳۰، ص ۲۳۲">*</span> دیگر گفته‌اند: عمد ممدده تنه‌های درختان است که چون مقطار، زندانی را با آن می‌بندند، و <em>مقطار</em> چوب و یا تنه درختی بسیار سنگین است، که در آن سوراخهایی باز می‌کردند تا پاهای دزدان و سایر مجرمین زندانی را در آن سوراخها کنند، بعضی دیگر معانی دیگری برای آن کرده‌اند. </p> <h3>بحث روایتی‌ <span class="title" rel="104_1 104_9"> <span class="phrase">(روایاتی در باره شان نزول سوره همزه، معنای <em rel="fa_104_1_3-3" data-sentence="43:94">همزه</em> و <em rel="fa_104_1_4-4" data-sentence="100:78">لمزه</em> و... مراد از <span class="aya" rel="104_9" data-words="2-3">عمد ممددة</span>)</span> </span> </h3> <p> در روح المعانی در ذیل آیه <span class="aya" rel="104_1" data-words="1-4">ویل لکل همزة لمزة</span> گفته است این سوره بنا به روایتی که ابن ابی حاتم از طریق ابن اسحاق از عثمان بن عمر نقل کرده، در شان ابی بن خلف و بنا به روایتی که سدی نقل کرده در شان ابی بن عمر و ثقفی، معروف به اخنس بن شریق نازل شده، چون مردی هرزه دهن بود، بسیار غیبت مردم را می‌کرد، و به آنان تهمت می‌زد و بنا بر آنچه ابن اسحاق نقل کرده امیة بن خلف جمحی نسبت به رسول خدا (ص) همز و لمز می‌کرد، و بنا بر آنچه ابن جریر و غیر او از مجاهد نقل کرده‌اند، در باره جمیل بن عامر و بنا بر آنچه دیگران گفته‌اند در شان ولید بن مغیره و بدگوئیش نسبت به رسول خدا (ص) و سعی در تنقیص آن جناب نازل شده، و بنا بر قولی دیگر در شان عاص بن وائل نازل شده است<span class="footnote" rel="3" title="مجمع البیان، ج ۱۰، ص ۵۳۸">*</span>. </p> <p>مؤلف: روح المعانی سپس گفته: ممکن است در باره همه نامبردگان نازل شده باشد<span class="footnote" rel="4" title="تفسیر روح المعانی، ج ۳۰، ص ۲۳۰">*</span>. ولی به نظر ما بعید نیست که راویان احادیث نامبرده، هر یک به سلیقه خود سوره را بر یکی از نامبردگان تطبیق کرده‌اند، و از اینگونه تطبیق‌ها در روایات شان نزول بسیار است. </p> <p>       <code class="page" rel="20,619"/> و <span class="phrase">در تفسیر قمی در معنای کلمه <em rel="fa_104_1_4-4" data-sentence="27:117">لمزة</em> آمده که این کلمه به کسی اطلاق می‌شود که با سر و گردن خود ژست می‌گیرد، و چون فقیری و یا سائلی را ببیند ناراحت می‌شود.</span> و در معنای جمله‌ <span class="aya" rel="104_2" data-words="1-5">الذی جمع مالا و عدده</span> آمده: یعنی می‌شمارد و سر جایش می‌گذارد<span class="footnote" rel="1" title="تفسیر قمی، ج ۲، ص ۴۴۱">*</span>. </p> <p>و در همان تفسیر در ذیل آیه‌ <span class="aya" rel="104_7" data-words="1-4">التی تطلع علی الأفئدة</span> آمده که بر دلها شعله می‌زند، و ابو ذر غفاری (رضی اللَّه عنه) فرموده: به متکبرین دو چیز را بشارت دهید، یکی اینکه به سینه‌هایشان داغ بگذارند و دیگر اینکه پشتشان را بر زمین بکشند. و در ذیل آیه‌ <span class="aya" rel="104_8" data-words="1-3">إنها علیهم مؤصدة</span> آمده که آتش دوزخ همه اهل دوزخ را فرا می‌گیرد <span class="aya" rel="104_9" data-words="1-3">فی عمد ممددة</span>، یعنی وقتی کنده و زنجیرها بر آنان استوار می‌گردد به خدا سوگند که پوستشان را می‌خورد<span class="footnote" rel="2" title="تفسیر قمی، ج ۲، ص ۴۴۱">*</span>. </p> <p>و در مجمع البیان است که عیاشی به سند خود از محمد بن نعمان احول از حمران بن اعین از امام باقر (ع) روایت کرده که فرمود: کفار و مشرکین در قیامت اهل توحید را که به خاطر گناهان در آتش شده‌اند سرزنش می‌کنند، که امروز نمی‌بینیم که توحید شما دردی از شما دوا کرده باشد، چون می‌بینیم خدا فرقی میان ما و شما نگذاشت، در این هنگام خدای تعالی برای اهل توحید غیرت به خرج می‌دهد و به ملائکه دستور می‌دهد اهل توحید را شفاعت کنید، آنان هر کس را که خدا خواسته باشد شفاعت می‌کنند، سپس به انبیا دستور می‌دهد شفاعت کنید، آنان هم هر کسی را که خدا خواسته باشد شفاعت می‌کنند، سپس به مؤمنین دستور می‌دهد شفاعت کنید، مؤمنین نیز هر کس را که خدا خواسته باشد شفاعت می‌کنند، آن گاه خدای تعالی می‌فرماید: من از همه اینان مهربانترم، به رحمت من از آتش خارج شوید، و همه چون مور و ملخ بیرون می‌آیند. </p> <p>آن گاه امام باقر (ع) فرمود: سپس عمد کشیده می‌شود و راه نجات را برویشان می‌بندد و به خدا سوگند که خلود از اینجا شروع می‌شود<span class="footnote" rel="3" title="تفسیر روح المعانی، ج ۳۰، ص ۲۳۰">*</span>. </p> 
