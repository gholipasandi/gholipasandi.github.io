<h3 class="ayas">سوره البقرة آیه‌های ۱۳۵ تا ۱۴۱</h3><code class="section" rel="2_135-141"/><h3>ترجمه آیات</h3> <p> <span class="trans" rel="2_135">یهودیان گفتند یهودی شوید تا راه یافته باشید و نصاری گفتند نصاری شوید تا راه یافته شوید بگو بلکه ملت ابراهیم را پیروی می‌کنم که دینی میانه است و خود او هم از مشرکین نبود.  «۱۳۵» </span><span class="trans" rel="2_136">بگوئید به خدا و به آنچه بر ما نازل شده و به آنچه به ابراهیم و اسماعیل و اسحاق و یعقوب و اسباط نازل شده و به آنچه به موسی و عیسی دادند و به آنچه انبیاء از ناحیه پروردگارشان داده شدند، و خلاصه به همه اینها ایمان داریم و میانه این پیغمبر و آن پیغمبر فرق نمی‌گذاریم و ما در برابر خدا تسلیم هستیم.  «۱۳۶» </span><span class="trans" rel="2_137">اگر ایمان آورند به مثل آنچه شما بدان ایمان آوردید که راه را یافته‌اند و اگر اعراض کردند پس بدانید که مردمی هستند گرفتار تعصب و دشمنی و بزودی خدا شر آنان را از شما می‌گرداند و او شنوا و دانا است.  «۱۳۷» </span><span class="trans" rel="2_138">بگوئید ما رنگ خدایی بخود می‌گیریم و چه رنگی بهتر از رنگ خداست و ما تنها او را عبادت میکنیم.  «۱۳۸» </span><span class="trans" rel="2_139">بگو آیا با ما در باره خدا بگو مگو میکنید که پروردگار ما و شما هر دو است؟ و با اینکه اعمال شما برای خودتان و اعمال ما برای خودمان است و ما در عمل برای او خالصیم.  «۱۳۹» </span><span class="trans" rel="2_140">و یا می‌گوئید ابراهیم و اسماعیل و اسحاق و یعقوب و اسباط یهودی و یا نصرانی بودند؟ اگر این را بهانه کرده بودند در پاسخشان بگو آیا شما داناترید و یا خدا؟، و چه کسی ستمگرتر است از کسی که شهادتی را که از ناحیه خدا نزد خود دارد کتمان کند و خدا از آنچه میکنید غافل نیست.  «۱۴۰» </span><span class="trans" rel="2_141">بهر حال آنها امتی بودند و رفتند هر چه کردند برای خود کردند و شما هم هر چه کردید برای خود می‌کنید و شما از آنچه آنها کردند بازخواست نمی‌شوید «۱۴۱» </span></p> <h3>بیان‌ <span class="title" rel="2_135 2_136 2_137 2_138 2_139 2_140 2_141">دین حق یکی و آن هم اسلام بوده</span> </h3> <p> <span class="aya" rel="2_135" data-words="1-7">و قالوا کونوا هودا أو نصاری تهتدوا</span> الخ، خدای تعالی بعد از آنکه بیان کرد: که دین حق که اولاد ابراهیم از اسماعیل و اسحاق و یعقوب و فرزندان وی بر آن دین بودند اسلام بود، و خود ابراهیم هم آن را دین حنیف خود داشت، </p><h3> <span class="title" rel="2_135 2_136 2_137 2_138 2_139 2_140 2_141">علت دسته بندی‌های دینی و پیدایش انحرافات مذهبی</span> </h3> <p> اینک در این آیه نتیجه می‌گیرد که اختلاف و انشعاب‌هایی که در بشر پیدا شده، دسته‌ای خود را یهودی، و دسته‌ای دیگر مسیحی خواندند، همه ساخته‌های هوی و هوس خود بشر است، و بازیگریهایی است که خود در دین ابراهیم کرده‌اند، و دشمنی‌هایی که با هم داشتند به حساب خدا و دین او گذاشتند. </p> <p>و در نتیجه طائفه‌های مختلف و احزابی دینی و متفرق گشتند، و رنگ هوی و هوسها و اغراض و مطامع خود را بدین خدای سبحان یعنی دین توحید زدند، با اینکه دین بطور کلی یکی بود، هم چنان که معبودی که به وسیله دین عبادت می‌شود یکی است، و آن دین ابراهیم است، و باید مسلمین به آن دین تمسک جویند، و شقاق و اختلاف اهل کتاب را پیروی ننموده، آن را برای خود اهل کتاب بگذارند. </p> <p>توضیح اینکه یکی از آثار طبیعی بودن زندگی زمینی و دنیوی، این است که این زندگی در<code class="page" rel="1,469"/> عین اینکه یکسره است، و استمرار دارد، دگرگونگی و تحول هم دارد، مانند خود طبیعت، که بمنزله ماده است برای زندگی، و لازمه این تحول آنست که رسوم و آداب و شعائر قومی که میانه طوائف ملل و شعبات آن هست نیز دگرگونه شود، و ای بسا این دگرگونگی رسوم، باعث شود که مراسم دینی هم منحرف و دگرگون شود، و ای بسا این نیز موجب شود که چیزهایی داخل در دین گردد، که جزء دین نبوده، و یا چیزهایی از دین بیرون شود، که جزء دین بوده، و ای بسا پاره‌ای اغراض دنیوی جای اغراض دینی و الهی را بگیرد،  و بلا و آفت دین هم همین است. </p> <p>و اینجاست که دین رنگ قومیت بخود گرفته، و به سوی هدفی غیر هدف اصلیش دعوت می‌کند، و مردم را به غیر ادب حقیقیش مؤدب می‌سازد، تا آنجا که رفته رفته کاری که در دین منکر بود معروف و جزء دین بشود، و مردم نسبت به آن تعصب بخرج دهند، چون بر طبق هوسها و شهواتشان است، و به عکس کاری که معروف-و جزء دین بود-منکر و زشت شود، و کسی از آن حمایت نکند، و هیچ حافظ و نگهبانی نداشته باشد، و سرانجام کار بجایی برسد، که امروز به چشم خود می‌بینیم، که چگونه... </p> <p>و سخن کوتاه این که جمله: <span class="aya" rel="2_135" data-words="1-6">و قالوا کونوا هودا أو نصاری</span> اجمال این تفصیل است که و قالت الیهود کونوا هودا تهتدوا، و قالت النصاری کونوا نصاری تهتدوا، یعنی یهود گفتند. بیائید همه یهودی شوید، تا هدایت یابید، نصاری هم گفتند: بیائید مسیحی شوید، تا همه راه یابید، و منشا این اختلاف دشمنی با یکدیگرشان بود. </p> <p> <span class="aya" rel="2_135" data-words="8-17">قل بل ملة إبراهیم حنیفا، و ما کان من المشرکین</span> این آیه جواب همان گفتار یهود و نصاری است، می‌فرماید: بگو بلکه ملت ابراهیم را پیروی می‌کنیم، که فطری است، و ملت واحده‌ایست که تمامی‌ انبیاء شما از ابراهیم گرفته تا بعد از او همه بر آن ملت بودند، و صاحب این ملت یعنی ابراهیم از مشرکین نبود، و اگر در ملت او این انشعابها و ضمیمه‌هایی که اهل بدعت منضم بان کردند و این اختلافها را راه انداختند، می‌بود، ابراهیم هم مشرک بود، چون چیزی که جزء دین خدا نیست هرگز بسوی خدای سبحان دعوت نمی‌کند، بلکه بسوی غیر خدا میخواند، و این همان شرک است، در حالی که ملت ابراهیم دین توحیدیست که در آن هیچ حکمی و عقیده‌ای که از غیر خدا باشد، وجود ندارد. </p> <p><code class="aya" rel="2_136"/> <span class="aya" rel="2_136" data-words="1-7">قولوا آمنا بالله و ما أنزل إلینا</span> الخ، بعد از آنکه دعوت یهود و نصاری بسوی پیروی مذهب خود را حکایت کرد، اینک آنچه نزد خدا حق است خدایی که جز حق نمی‌گوید ذکر نموده، و آن عبارتست از شهادت بر ایمان به خدا و ایمان به آنچه نزد انبیاء است، بدون اینکه فرقی میانه انبیاء بگذارند، و آن همانا اسلام است و اگر از میانه همه احکامی که بر پیغمبران نازل شده یک حکم را<code class="page" rel="1,470"/> بیرون کشید، و جلوترش ذکر کرد، و آن مسئله ایمان به خدا بود که فرمود:  بگوئید به خدا ایمان میاوریم، و به همه احکامی که بر ما نازل شده، بدان جهت بود که خصوص ایمان به خدا فطری بشر بود، که دیگر احتیاج به معجزات انبیاء نداشت. </p> <p>بعد از ایمان به خدای سبحان، ایمان به آنچه بر ما نازل شده را ذکر کرد، و منظور از آن قرآن و یا معارف قرآنی است، و سپس آنچه را که بر ابراهیم و اسماعیل و اسحاق و یعقوب نازل شده، و بعد از آن، آنچه بر موسی و عیسی نازل شده ذکر کرد، و اگر موسی و عیسی را از سایر انبیاء جدا کرد و آنچه را بر آن دو نازل شده بخصوص ذکر کرد، بدان جهت بود که در آیه شریفه روی سخن با یهود و نصاری بود، و آنها مردم را تنها بسوی آنچه بر موسی و عیسی نازل شده دعوت می‌کردند. </p> <p>و در آخر آنچه بر سایر انبیاء نازل شده نام برد، تا شهادت نامبرده شامل همه انبیاء بشود، و در نتیجه معنای <span class="aya" rel="2_136" data-words="33-37">لا نفرق بین أحد منهم</span>. بین احدی از انبیاء فرق نمی‌گذاریم، روشن‌تر گردد. </p> <p>در این آیه شریفه تعبیرها مختلف شده، از آنچه نزد ما و نزد ابراهیم و اسحاق و یعقوب بود، به عبارت انزال تعبیر کرد، و از آنچه نزد موسی و عیسی و انبیاء دیگر است، به ایتاء، یعنی دادن، تعبیر فرمود. </p> <p>و شاید وجهش این باشد: که هر چند تعبیر اصلی که همه جا باید آن تعبیر بیاید، همان  ایتاء و دادن کتاب و دین است، هم چنان که در سوره انعام بعد از ذکر ابراهیم و انبیاء بعد و قبلش فرمود:  <span class="aya" rel="6_89" data-words="1-8">أولئک الذین آتیناهم الکتاب، و الحکم، و النبوة</span>، اینها بودند که ما کتاب و حکم و نبوتشان دادیم<span class="footnote" rel="1" title="سوره انعام آیه ۸۹">*</span> لکن از آنجایی که لفظ دادن صریح در وحی و انزال نبود، و به همین جهت شامل حکمت لقمان هم میشد، هم چنان که فرمود:  <span class="aya" rel="31_12" data-words="1-5">و لقد آتینا لقمان الحکمة</span>، ما به لقمان هم حکمت دادیم<span class="footnote" rel="2" title="سوره لقمان آیه ۱۲">*</span>، و نیز فرمود:  <span class="aya" rel="45_16" data-words="1-10">و لقد آتینا بنی إسرائیل الکتاب و الحکم و النبوة</span>، ما به بنی اسرائیل هم کتاب و حکمت و نبوت دادیم<span class="footnote" rel="3" title="سوره جاثیه آیه ۱۶">*</span>. </p> <p>و نیز از آنجایی که هم یهودیان و هم مسیحیان ابراهیم و اسماعیل و اسحاق و یعقوب و اسباط را از اهل ملت خود می‌شمردند، یهودیان آن حضرات را یهودی و مسیحیان، مسیحی می‌پنداشتند و معتقد بودند که ملت و کیش حق از نصرانیت و یهودیت همان ملت و کیشی است که به موسی و عیسی دادند. </p> <p>       <code class="page" rel="1,471"/> لذا اگر در آیه مورد بحث می‌فرمود:  و ما اوتی ابراهیم و اسماعیل الخ‌دلالت صریح نمیداشت بر اینکه نامبردگان شخصا صاحب ملت و وحی بودند، و احتمال داده میشد که آنچه به آن دو بزرگوار و به اسحاق و یعقوب داده شده، همانها بوده که به موسی و عیسی ع داده‌اند، و آنان تابع اینان بوده‌اند هم چنان که بخاطر همین تبعیت،  دادن را به بنی اسرائیل هم نسبت داد، و لذا برای دفع این توهم، در خصوص ابراهیم و اسماعیل و اسحاق و یعقوب، لفظ  انزال را آورد، تا بفهماند به آن حضرات نیز وحی میشده، و اما انبیاء قبل از ابراهیم، چون یهود و نصاری در باره آنان حرفی نداشتند، و توهم نامبرده را در باره آنها نمی‌کردند، لذا در باره آنها تعبیر به دادن کرد، و فرمود: <span class="aya" rel="2_136" data-words="27-30">و ما أوتی النبیون</span>. </p> <h3> <span class="title" rel="2_135 2_136 2_137 2_138 2_139 2_140 2_141">مراد از <em>اسباط</em> </span> </h3> <p>  و الاسباط الخ، کلمه اسباط جمع سبط نواده است، و در بنی اسرائیل معنای قبیله در بنی اسرائیل را میدهد، و سبط مانند قبیله به معنای جماعتی است که در یک پدر مشترک باشند، و همه به او منتهی گردند، و سبطهای بنی اسرائیل دوازده تیره و امت بودند، که هر تیره از آنان به یکی از دوازده فرزند یعقوب منتهی میشدند و از هر یک از آن دوازده فرزند، امتی پدید آمده بود. </p> <p>حال اگر مراد به اسباط همان امتها و اقوام باشد، در اینصورت اینکه نسبت نازل کردن کتاب را به همه آنان داده، از این جهت بوده که همه آن دوازده تیره مشتمل بر پیغمبرانی بوده، و اگر مراد به اسباط اشخاصی از انبیاء باشد که به ایشان وحی میشده، در اینصورت باز منظور برادران یوسف نیستند، چون ایشان انبیاء نبودند، و نظیر این آیه شریفه آیه‌ <span class="aya" rel="4_163" data-words="12-25">و أوحینا إلی إبراهیم و إسماعیل و إسحاق و یعقوب و الأسباط و عیسی</span><span class="footnote" rel="1" title="سوره نساء آیه ۱۶۳">*</span> است که در آن نیز وحی را به اسباط نسبت داده است. </p> <p><code class="aya" rel="2_137"/> <span class="aya" rel="2_137" data-words="1-8">فإن آمنوا بمثل ما آمنتم به، فقد اهتدوا</span> الخ، آوردن کلمه مثل با اینکه اصل معنا فان آمنوا بما آمنتم به، پس اگر ایمان آورند به آنچه شما بدان ایمان آورده‌اید است، به این منظور بوده که با آوردن آن شاهرگ دشمنی و جدال را زده باشد، چون اگر می‌فرمود:  آمنوا بما آمنا به، ایمان آورید بهمان دینی که ما بدان ایمان آوردیم ممکن بود در پاسخ بگویند نه، ما تنها بآنچه بر خودمان نازل شده ایمان می‌آوریم، و بغیر آن کافریم، هم چنان که همین پاسخ را دادند. </p> <p>ولی اگر بجای آن بفرماید. که همین طور هم فرمود:  ما به دینی ایمان آوردیم که مشتمل نیست جز بر حق، و در آن غیر از حق چیزی نیست، پس شما هم به دینی مثل آن ایمان بیاورید که غیر از حق چیزی در آن نباشد در اینصورت خصم دیگر بهانه‌ای ندارد که جدال کند، و جز   <code class="page" rel="1,472"/> پذیرفتن چاره‌ای ندارد، چون آنچه خود او دارد حق خالص نیست. </p> <p> فی شقاق این کلمه بمعنای نفاق، و نزاع، و مشاجره، و جدایی، و باصطلاح فارسی قهر کردن می‌آید. </p> <p> <span class="aya" rel="2_137" data-words="16-17">فسیکفیکهم الله</span> این جمله وعده‌ای است از خدای عزیز به رسول گرامیش که بزودی او را یاری خواهد کرد، هم چنان که باین وعده وفا کرد، و اگر بخواهد این وعده را در باره امت اسلام نیز وفا می‌کند، انشاء اللَّه تعالی، این را هم خاطر نشان کنم که آیه شریفه مورد بحث، در میانه دو آیه قبل و بعدش بمنزله جمله معترضه است. </p> <p><code class="aya" rel="2_138"/> <span class="aya" rel="2_138" data-words="1-8">صبغة الله، و من أحسن من الله صبغة؟</span> کلمه صبغة از ماده ص-ب-غ است، و نوعیت را افاده می‌کند، یعنی می‌فهماند این ایمان که گفتگویش می‌کردیم، یک نوع رنگ خدایی است، که ما بخود گرفته‌ایم، و این بهترین رنگ است، نه رنگ یهودیت و نصرانیت، که در دین خدا تفرقه انداخته، آن را آن طور که خدا دستور داده بپا نداشته است. </p> <p> <span class="aya" rel="2_138" data-words="9-12">و نحن له عابدون</span> این جمله کار حال را می‌کند، در عین حال بمنزله بیانی است برای <span class="aya" rel="2_138" data-words="1-5">صبغة الله و من أحسن</span>، و معنایش این است که در حالی که ما تنها او را عبادت می‌کنیم، و چه رنگی بهتر از این؟ که رنگش بهتر از رنگ ما باشد. </p> <p><code class="aya" rel="2_139"/> <span class="aya" rel="2_139" data-words="1-5">قل أ تحاجوننا فی الله</span> الخ، این جمله محاجه و بگومگوی اهل کتاب را انکار نموده، نابجا می‌خواند، و دلیل لغو و باطل و نابجا بودنش را اینطور بیان کرده، که: <span class="aya" rel="2_139" data-words="6-20">و هو ربنا و ربکم، و لنا أعمالنا، و لکم أعمالکم، و نحن له مخلصون</span>. </p> <p>توضیح اینکه بگو مگو کردن دو نفر که هر یک تابع متبوعی هستند، و مخاصمه‌شان در اینکه کدام متبوع بهتر است الا و لا بد بخاطر یکی از سه جهت است یا برای آنست که این یکی، متبوع خود را از متبوع دیگری بهتر معرفی نموده، و ثابت کند که از متبوع او بالاتر است، نظیر بگومگویی که ممکن است میانه یک مسلمان و یک بت‌پرست در بگیرد، این بگوید بت من بهتر است، او بگوید خدای من افضل است. </p> <p>و یا بخاطر این است که هر چند متبوع هر دو یکی است، اما این میخواهد بگوید: من اختصاص و تقرب بیشتری باو دارم، و این دیگری دعوی او را باطل کند، و بگوید: من اختصاص بیشتری دارم، نه تو. </p> <p>و یا بخاطر این است که یکی از این دو نفر صفات و رفتاری دارد، که با داشتن آنها صحیح نیست خود را به آن متبوع منتسب کند، چون داشتن تابعی با آن رفتار و آن خصال مایه ننگ و آبرو ریزی متبوع است، و یا بکلی متبوع را از لیاقت متبوع بودن ساقط می‌کند، یا محذور دیگری<code class="page" rel="1,473"/> از این قبیل پیش می‌آورد. </p> <h3> <span class="title" rel="2_135 2_136 2_137 2_138 2_139 2_140 2_141">رد یهود و نصاری از سه جهت</span> </h3> <p> پس علت بگومگوی میانه دو نفر تابع، یکی از این سه علت است: حال ببینیم اهل کتاب به کدام یک از این جهات، با مسلمانان بگو مگو می‌کردند، اگر بخواهند بگویند: متبوع و خدای ما بهتر از خدای شما است، که خدای مسلمانان همان خدای اهل کتابست، و اگر بخواهند بگویند: ما اهل کتاب اختصاص و تقرب بیشتری بخدا داریم، که مسلمانان خدا را با خلوص بیشتری می‌پرستند، و اگر بخواهند بگویند: رفتار شما برای خدا باعث ننگ است، که قضیه درست به عکس است پس محاجه اهل کتاب با مسلمانان هیچ وجه صحیحی ندارد، و لذا در آیه مورد بحث نخست محاجه آنان را انکار می‌کند، و سپس جهات ثلاثه را یکی یکی رد می‌کند. </p> <p><code class="aya" rel="2_140"/> <span class="aya" rel="2_140" data-words="1-4">أم تقولون: إن إبراهیم</span> -تا جمله- <span class="aya" rel="2_140" data-words="13-16">کانوا هودا أو نصاری</span> این جمله رد جهت اولی است که هر طائفه‌ای می‌گفتند ابراهیم و بقیه انبیاء نامبرده در آیه از ما است و لازمه این حرف این است که آن حضرات نیز یهودی یا نصرانی باشند، بلکه از لازمه گذشته صریح در آنست، هم چنان که از آیه:  <span class="aya" rel="3_65" data-words="1-19">یا أهل الکتاب لم تحاجون فی إبراهیم؟ و ما أنزلت التوراة و الإنجیل إلا من بعده، أ فلا تعقلون</span>، ای اهل کتاب: چرا بر سر ابراهیم با یکدیگر بگو مگو می‌کنید؟ یا اینکه تورات و انجیل بعد از او نازل شدند، آیا باز هم نمیخواهید بفهمید<span class="footnote" rel="1" title="سوره آل عمران آیه ۶۵">*</span> استفاده میشود که صریحا هر یک ابراهیم را از خود میدانسته‌اند. </p> <p> <span class="aya" rel="2_140" data-words="17-22">قل أ أنتم أعلم أم الله</span>؟ الخ بگو آیا شما بهتر میدانید یا خدا؟ با اینکه خدا در این کتاب به ما و شما خبر داد: که موسی و عیسی و انجیل و توراتشان بعد از ابراهیم و انبیاء نامبرده دیگر بودند؟. </p> <p> <span class="aya" rel="2_140" data-words="23-31">و من أظلم ممن کتم شهادة عنده من الله</span> الخ و کیست ستمکارتر از آن کس که با اینکه شهادتی از خدا را تحمل کرد، کتمان کند، یعنی با اینکه خدا بوی خبر داد: که تشریع دین یهود و دین نصرانیت بعد از ابراهیم، و آن دیگران بود باز هم آن را کتمان کند، پس شهادتی که در آیه آمده شهادت تحمل است نه شهادت اداء. </p> <p>ممکن هم هست معنا این باشد: که شهادت خدا را بر اینکه نامبردگان قبل از تورات و انجیل بودند کتمان کند که در اینصورت شهادت به معنای اداء خواهد بود، ولی معنای اول درست است. </p> <p><code class="aya" rel="2_141"/> <span class="aya" rel="2_141" data-words="1-4">تلک أمة قد خلت</span> یعنی اصلا دعوا بر سر اینکه فلان شخص از چه طائفه‌ای بوده، و آن دیگری از کدام طائفه، چه سودی دارد؟ و سکوت از این بگومگوها چه ضرری؟ آنچه الان باید   <code class="page" rel="1,474"/> بدان بپردازید مسائلی است که فردا از آن بازخواست خواهید شد. </p> <p>و اگر این آیه دو بار تکرار شده، برای این بود که یهود و نصاری در این بگو مگو پا فشاری زیادی داشتند، و از حد گذرانده بودند، با اینکه هیچ سودی بحالشان نداشت، آنهم با علمشان به اینکه ابراهیم قبل از تورات یهودیان و انجیل مسیحیان بوده، و گر نه بحث از حال انبیاء و فرستادگان خدا بطوری که چیزی عاید شود، بسیار خوب است، مانند بحث از مزایای رسالت انبیاء و فضایل نفوس شریفه آنان که قرآن کریم هم به این گونه بحث‌ها سفارش کرده، و حتی خودش از داستانهای ایشان نقل کرده، و مردم را بتدبر در آنها امر فرموده است. </p> <h3>بحث روایتی‌ <span class="title" rel="2_136 2_135 2_138 2_137 2_139 2_140 2_141"> شامل روایاتی در ذیل آیات گذشته </span> </h3> <p> در تفسیر عیاشی در ذیل آیه: <span class="aya" rel="2_135" data-words="8-12">قل بل ملة إبراهیم حنیفا</span> الخ، از امام صادق ع روایت کرده که فرمود: حنیفیت ابراهیم در اسلام است. </p> <p>و از امام باقر ع روایت کرده که فرمود: حنیفیت کلمه جامعی است که هیچ چیز را باقی نمی‌گذارد، حتی کوتاه کردن شارب، و ناخن گرفتن و ختنه کردن از حنیفیت است.<span class="footnote" rel="1" title="تفسیر قمی ج ۱ ص ۶۲">*</span> و در تفسیر قمی است که خدا حنیفیت را بر ابراهیم ع نازل کرد و آن عبارتست از ده حکم در پاکیزگی، پنج حکم آن از گردن ببالا، و پنج دیگر از گردن بپائین، اما آنچه مربوط است به سر 1-زدن شارب 2-نتراشیدن ریش 3-و طم مو 4-مسواک 5-خلال.<span class="footnote" rel="2" title="معانی الاخبار ص ۱۸۸">*</span> و آنچه مربوط است به بدن 1-گرفتن موی بدن 2-ختنه کردن 3-ناخن گرفتن 4- غسل از جنابت 5-طهارت گرفتن با آب، این است حنیفیت طاهره‌ای که ابراهیم آورد، و تا کنون نسخ نشده، و تا قیامت نسخ نخواهد شد.<span class="footnote" rel="3" title="تفسیر قمی ج ۱ ص ۳۹۱">*</span> مؤلف: طم مو بمعنای اصلاح سر و صورت است، و در معنای این روایت و قریب به آن احادیث بسیاری در کتب شیعه و سنی آمده است. </p> <p>و در کافی و تفسیر عیاشی از امام باقر ع روایت آمده، که در ذیل جمله: <span class="aya" rel="2_136" data-words="1-3">قولوا آمنا بالله</span> الخ، فرمود منظور، علی و فاطمه و حسن و حسین ع است، که حکمشان در ائمه بعد از ایشان نیز جاری است.<span class="footnote" rel="4" title="اصول کافی ج ۱ ص ۴۱۵ حدیث ۱۹">*</span> و<span class="footnote" rel="5" title="تفسیر عیاشی ج ۱ ص ۶۲ حدیث ۱۰۷">*</span> مؤلف: این معنا از وقوع خطاب در ذیل دعای ابراهیم ع استفاده میشود، آنجا که گفت:         <code class="page" rel="1,475"/> <span class="aya" rel="2_128" data-words="6-11">و من ذریتنا أمة مسلمة لک</span> الخ، و این منافات ندارد با اینکه خطاب در آیه بعموم مسلمانان باشد، چه هر چند همه مسلمانان مکلفند بگویند: <span class="aya" rel="2_136" data-words="2-3">آمنا بالله</span>، لیکن اینگونه خطابها، عمومیت دارد، و هم خصوصیت، چون معنای آن دارای مراتب مختلفی است، که بیانش در آنجا که مراتب اسلام و ایمان را ذکر می‌کردیم، گذشت. </p> <p>و در تفسیر قمی از یکی از دو امام باقر و صادق ع، و در کتاب معانی الأخبار از امام صادق ع، روایت آورده، که در ذیل جمله: <span class="aya" rel="2_138" data-words="1-2">صبغة، الله</span> الخ فرمود: صبغة همان اسلام است.<span class="footnote" rel="1" title="تفسیر عیاشی ج ۱ ص ۶۱ حدیث ۱۰۳ و ۱۰۴">*</span> مؤلف: همین معنا از ظاهر سیاق آیات استفاده میشود. </p> <p>و در کافی و معانی از امام صادق ع روایت کرده، که فرمود: خداوند در میثاق، مؤمنین را به رنگ ولایت در آورد.<span class="footnote" rel="2" title="تفسیر عیاشی ج ۱ ص ۶۱ حدیث ۱۰۳ و ۱۰۴">*</span><span class="footnote" rel="3" title="اصول کافی ج ۱ ص ۴۲۲ حدیث ۵۳">*</span> مؤلف: این معنا از باطن آیه است: که انشاء اللَّه تعالی بزودی معنای باطن قرآن، و نیز معنای ولایت و میثاق را خواهیم کرد. </p> 
