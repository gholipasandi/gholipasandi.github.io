<h3 class="ayas">سوره المائدة آیه ۱۰۰</h3><code class="section" rel="5_100-100"/><h3>ترجمه آیه</h3> <p> <span class="trans" rel="5_100">بگو ای محمد هرگز پاک و ناپاک مساوی نیستند هر چند زیادی ناپاکان شما را به تعجب وا دارد، پس ای خردمندان از خدا بترسید باشد که رستگار شوید «۱۰۰» </span></p> <h3>بیان آیه</h3> <p> این آیه سیاقش نحوه‌ای است که گویا منفرد و غیر مربوط به ما قبل و ما بعد خود نازل شده و گویا زحمت ارتباط دادن آن به ما قبل و ما بعدش زحمتی بی نتیجه است، آیه‌ایست مشتمل بر یک مثال کلی که خداوند آن مثال را برای بیان خصوصیتی که برای دین حق است در بین سایر ادیان، و رفتار مردم نسبت به دین حق و دین باطل بکار برده است، و آن خصوصیت این است که‌ اعتبار در هر جا با حق است، و لو اینکه اهل حق و جمعیت آن کم و معدود باشند، و در برابر خیر و سعادت باید تسلیم شد، هر چند بیشتر مردم مخصوصا اقویا از آن گریزان و روی‌گردان باشند، زیرا حق در احکام و نوامیسش جز بر عقل سلیم اعتماد ندارد، و حاشا که عقل سلیم مردم را جز به سوی صلاح مجتمعشان و جز به کارهایی که جامعه را احکام و انتظام می‌بخشد راهنمایی نماید، خواه هواپرستان که همیشه اکثریت را دارا هستند بخواهند یا<code class="page" rel="6,217"/> نخواهند، این نظام کون است که می‌بینیم جز پیرو آراء حقه نیست، و ذره‌ای بخاطر دلخواه هواپرستان از نظم خود صرفنظر نمی‌کند، آری اگر حق دنبال هواهای این و آن را می‌گرفت آسمان‌ها و زمین فاسد می‌شدند. </p> <p> <span class="aya" rel="5_100" data-words="1-11">قل لا یستوی الخبیث و الطیب و لو أعجبک کثرة الخبیث</span> <span class="phrase">گویا مراد از یکسان نبودن <em>خبیث</em> و <em rel="fa_5_100_6-6" data-sentence="41:520">طیب</em>  (پلید و پاک) این است که پاک بهتر از پلید است، و چون گفتن این حرف مثل گفتن: آنچه در جوی می‌رود آب است، می‌باشد، از این رو باید گفت جمله مبنی بر کنایه است، به این بیان که مقام و منزلت پاک به حسب طبع اولی و اقتضای فطریش از ناپاک بالاتر است، بطوری که اگر عکس آن فرض شود و ناپاک برای بعضی از عوارض بهتر از پاک گردد لازمه‌اش این است که نخست مدارج کمال را یکی پس از دیگری بپیماید تا بحد خوبی پاک رسیده و محاذی و برابر او قرار بگیرد تا خوب شود، سپس از آن درجه هم بالاتر رفته و ما فوق خوبی پاک قرار بگیرد، تا خوب‌تر از پاک شود.</span> </p> <p>بنا بر این برای نفی این مطلب گفتن اینکه: خبیث و طیب یکسان نیستند، در انکار بهتری خبیث ابلغ و رساتر است، از اینجا نیز معلوم می‌شود برای چه نکته‌ای خبیث جلوتر از طیب ذکر شده است، سیاق کلام در این آیه بیان این جهت است که زیادی و کثرت خبیث آن را از طیب بهتر نمی‌کند، و چون در مقام بیان این جهت است، باید اول خبیث را ذکر کند، و بفرماید: بد مانند خوب نیست اگر چه خیلی هم زیاد باشد، و اما اگر در چنین مقامی بفرماید: طیب مانند خبیث نیست، باید دنبالش فرموده باشد: و لو طیب خیلی هم کمتر از خبیث باشد،  (دقت بفرمائید). </p> <p>این را هم باید دانست که پاکی و پلیدی به هر معنایی که باشد دو وصف حقیقی و دو واقعیت خارجی هستند برای اشیاء، مانند طعام پاک و ناپاک، و زمین پاک و ناپاک و امثال آن، خدای تعالی هم آن دو را در امور مادی و واقعیت‌های خارجی بکار برده و می‌فرماید: <span class="aya" rel="7_58" data-words="1-14">و البلد الطیب یخرج نباته بإذن ربه و الذی خبث لا یخرج إلا نکدا</span><span class="footnote" rel="1" title="و زمین پاک و پربرکت بیرون می‌آید گیاهش باذن پروردگارش و اما زمینی که ناپاک و شوره‌زار است جز گیاه بی فائده از آن نمی‌روید سوره اعراف آیه ۵۸">*</span> و نیز در باره روزی پاک فرموده: <span class="aya" rel="7_32" data-words="9-12">و الطیبات من الرزق</span><span class="footnote" rel="2" title="سوره اعراف آیه ۳۲">*</span> و اگر گاهی دیده می‌شود که این دو کلمه در امور وضعی و اعتباریات قرار دادی بکار می‌رود و مثلا گفته می‌شود: حکم طیب یا خبیث،     <code class="page" rel="6,218"/> خلق طیب یا خبیث، این در حقیقت استعمالی است مجازی و بنوعی عنایت. </p> <p>در آیه مورد بحث گر چه تقوا، یا عبارت است از انجام کارهای نیک و طیب یا ترک کارهای زشت و خبیث، لیکن اینکه جمله‌ <span class="aya" rel="5_100" data-words="12-13">فاتقوا الله</span> را متفرع کرده است بر جمله‌ <span class="aya" rel="5_100" data-words="2-6">لا یستوی الخبیث و الطیب</span> و اینکه مساله یکسان نبودن خبیث و طیب را از مسلمات گرفته، شاهد قوی و زنده‌ایست بر اینکه مراد از طیب و خبیث پاک و پلیدهای خارجی و حقیقی می‌باشد، بنا بر این، دلیل خیلی روشن است و کسی نمی‌تواند در آن خدشه کند، بخلاف اینکه اگر مراد از طیب و خبیث کارهای نیک و بد بود که در این صورت دلیل خیلی روشن نبود، زیرا هر طائفه و ملتی هر قدر هم منحرف باشند کار خود را خوب و اعمالی که مخالف میل و هوای نفس آنهاست بد می‌پندارند، بنا بر این در اینجا مطلب مبنی است بر مطلب دیگری که خدای سبحان در موارد متعددی در کلام مجید خود آن را بیان فرمود، و آن مطلب این است که دین از احکام فطرت و نوامیس خلقت است، و چیزی را که دین دعوت به آن می‌کند همان زندگی طیب و پاکیزه است، و چیزی را که از آن نهی می‌کند همان زندگی آلوده و ناپاک است، و خدا جز طیبات را حلال نکرده، و جز خبائث را تحریم ننموده، و لذا فرموده است: <span class="aya" rel="30_30" data-words="1-17">فأقم وجهک للدین حنیفا فطرت الله التی فطر الناس علیها لا تبدیل لخلق الله ذلک الدین القیم</span><span class="footnote" rel="1" title="نیت خود را برای دین، مستقیم کن و به دین معتقد و مایل باش و پیروی کن فطرت خدا را همان فطرتی را که خداوند مردم را بر طبق آن آفریده، تغییر و تبدیلی برای خلقت خدا نیست، این است دین مستقیم سوره روم آیه ۳۰">*</span> و نیز فرموده‌ <span class="aya" rel="7_157" data-words="20-27">و یحل لهم الطیبات و یحرم علیهم الخبائث</span><span class="footnote" rel="2" title="حلال می‌کند برای آنان هر پاکیزه‌ای را و حرام می‌کند بر آنان پلیدیها را سوره اعراف آیه ۱۵۷">*</span> و نیز فرموده: <span class="aya" rel="7_32" data-words="1-12">قل من حرم زینة الله التی أخرج لعباده و الطیبات من الرزق</span><span class="footnote" rel="3" title="بگو ای محمد چه کسی حرام کرده لباسهای زیبا و روزی پاکیزه‌ای را که خداوند مواد آنها را از زمین رویانده سوره اعراف آیه ۳۲">*</span>. </p> <h3> <span class="title" rel="5_100">منشا قواعد دین، خبیث یا طیب بودن اشیاء عالم است و ملاک بهتر و برتر بودن، طیب بودن است نه بسیار بودن</span> </h3> <p> پس ما حصل کلام این شد که خدای تعالی در آیه مورد بحث‌ <span class="aya" rel="5_100" data-words="2-11">لا یستوی الخبیث و الطیب و لو أعجبک کثرة الخبیث</span> مثالی زده است برای بیان اینکه قواعد دین ناشی هستند از صفاتی تکوینی که در اشیای عالم است، از پاکیها و پلیدیها، که بی شک در سعادت و شقاوت آدمیان تاثیر تامی دارند، و فرقی در کم و زیاد آنها از جهت اثر نیست، خوبش خوب است اگر چه اندک باشد، و بدش بد است اگر چه بسیار باشد. چون چنین است هر شخص عاقلی که پاکیها و پلیدیها را از هم تشخیص می‌دهد و عقلش قدرت قضاوت اینکه پاک از       <code class="page" rel="6,219"/> ناپاک بهتر است، و اینکه واجب است که در سعادت زندگی خویش بکوشد و خیر را بر شر ترجیح دهد باید از خدای تعالی ترسیده و راه او را سلوک کند، هیچگاه از اینکه اکثر مردم از راه خدا منحرفند مغرور نشود، و مانند آنان به کارهای زشت و رذایل اخلاقی تن در ندهد، هوا و هوسهای کشنده او را از پیروی حق باز ندارد، نه از راه فریبندگی مفتونش سازد، و نه از طریق تهدید زبونش کند، که اگر در برابر اکثریت منحرف چنین استوار ایستاد امید فلاح و رسیدن به سعادت انسانیت برای او هست. </p> <p> <span class="aya" rel="5_100" data-words="12-18">فاتقوا الله یا أولی الألباب لعلکم تفلحون</span> این جمله تفریع است بر مثالی که در صدر آیه زده است، و محصل معنی آن با رعایت این جهت که متعلق تقوا همان احکام شرعی است که مبتنی بر پاکیها و ناپاکیهای تکوینی است. چنین می‌شود: هیچ عاقلی در اینکه رعایت پاکیها و اجتناب از ناپاکیها در سعادت و رستگاری آدمی تاثیر دارد شک نمی‌کند، از این رو واجب است که شما صاحبان عقل و بینش از خدا بترسید و به شرایع دین او عمل کنید تا شاید رستگار شوید. <code class="page" rel="6,220"/> </p>
