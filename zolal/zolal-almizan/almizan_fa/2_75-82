<h3 class="ayas">سوره البقرة آیه‌های ۷۵ تا ۸۲</h3><code class="section" rel="2_75-82"/><h3>ترجمه آیات</h3> <p> <span class="trans" rel="2_75">آیا طمع دارید که اینان بشما ایمان آورند با اینکه طائفه‌ای از ایشان کلام خدا را می‌شنیدند و سپس با علم بدان و با اینکه آن را می‌شناختند تحریفش می‌کردند.  «۷۵» </span><span class="trans" rel="2_76">و چون مؤمنان را می‌بینند گویند: ما ایمان آورده‌ایم و چون با یکدیگر خلوت می‌کنند میگویند: چرا ایشان را باسراری که مایه پیروزی آنان علیه شما است آگاه می‌کنید تا روز قیامت نزد پروردگارتان علیه شما احتجاج کنند چرا تعقل نمی‌کنید.  «۷۶» </span><span class="trans" rel="2_77">آیا اینان نمی‌دانند که خدا بآنچه که پنهان میدارند مانند آنچه آشکار می‌کنند آگاه است؟ !.  «۷۷» </span><span class="trans" rel="2_78">و پاره‌ای از ایشان بیسوادهایی هستند که علمی بکتاب ندارند و از یهودی‌گری نامی بجز مظنه و پندار دلیلی ندارند.  «۷۸» </span><span class="trans" rel="2_79">پس وای بحال کسانی که کتاب را با دست خود می‌نویسند و آن گاه می‌گویند این کتاب از ناحیه خداست تا باین وسیله بهایی اندک بچنگ آورند پس وای بر ایشان از آنچه که دستهاشان نوشت و وای بر آنان از آنچه بکف آوردند.  «۷۹» </span><span class="trans" rel="2_80">و گفتند آتش جز چند روزی بما نمی‌رسد، بگو مگر از خدا عهدی در این باره گرفته‌اید که چون خدا خلف عهد نمی‌کند چنین قاطع سخن می‌گویید؟ و یا آنکه علیه خدا چیزی می‌گویید که علمی بدان ندارید؟.  «۸۰» </span><span class="trans" rel="2_81">بله کسی که گناه می‌کند تا آنجا که آثار گناه بر دلش احاطه یابد این چنین افراد اهل آتشند و بیرون شدن از آن برایشان نیست.  «۸۱» </span><span class="trans" rel="2_82">و کسانی که ایمان آورده و عمل صالح می‌کنند اهل بهشتند و ایشان نیز در بهشت جاودانند «۸۲» </span></p>               <h3>بیان</h3> <p> سیاق این آیات، مخصوصا ذیل آنها، این معنا را دست میدهد: که یهودیان عصر بعثت، در نظر کفار، و مخصوصا کفار مدینه، که همسایگان یهود بودند، از پشتیبانان پیامبر اسلام شمرده میشدند، چون یهودیان، علم دین و کتاب داشتند، و لذا امید به ایمان آوردن آنان بیشتر از اقوام دیگر بود، و همه، توقع این را داشتند که فوج فوج بدین اسلام در آیند، و دین اسلام را تایید و تقویت نموده، نور آن را منتشر، و دعوتش را گسترده سازند. </p> <p>و لکن بعد از آنکه رسول خدا ص بمدینه مهاجرت کرد، یهود از خود رفتاری را نشان داد، که آن امید را مبدل به یاس کرد، و بهمین جهت خدای سبحان در این آیات می‌فرماید: <span class="aya" rel="2_75" data-words="1-13">أ فتطمعون أن یؤمنوا لکم؟ و قد کان فریق منهم یسمعون کلام الله،</span> الخ، یعنی آیا انتظار دارید که یهود بدین شما ایمان بیاورد، در حالی که یک عده از آنان بعد از شنیدن آیات خدا، و فهمیدنش، آن را تحریف کردند، و خلاصه کتمان حقایق، و تحریف کلام خدا رسم دیرینه این طائفه است، پس اگر نکول آنان را از گفته‌های خودشان می‌بینند، و می‌بینید که امروز سخنان دیروز خود را حاشا می‌کنند، خیلی تعجب نکنید. <code class="page" rel="1,322"/> <span class="aya" rel="2_75" data-words="1-5">أ فتطمعون أن یؤمنوا لکم</span> در این آیه التفاتی از خطاب به بنی اسرائیل، خطاب به رسول خدا  ص و مسلمانان بکار رفته، و با اینکه قبلا همه جا خطاب به یهود بود، در این آیه یهود غایب فرض شده، و گویا وجهش این باشد که بعد از آنکه داستان بقره را ذکر کرد، و در خود آن داستان ناگهان روی سخن از یهود برگردانید، و یهود را غایب فرض کرد، برای اینکه داستان را از تورات خود دزدیده بودند، لذا در این آیه خواست تا همان سیاق غیبت را ادامه داده، بیان را با سیاق غیبت تمام کند، و در سیاق غیبت به تحریف توراتشان اشاره نماید، لذا دیگر روی سخن بایشان نکرد، و بلکه ایشان را غایب گرفت. </p> <p><code class="aya" rel="2_76"/><code class="aya" rel="2_77"/> <span class="aya" rel="2_76" data-words="1-10">و إذا لقوا الذین آمنوا قالوا آمنا و إذا خلا</span> الخ، در این آیه شریفه دو جمله شرطیه مدخول  اذا واقع شده، ولی تقابلی میان آن دو نشده، یعنی نفرموده:  چون مؤمنین را می‌بینند، میگویند: ایمان آوردیم، و چون با یکدگر خلوت می‌کنند، میگویند: ایمان نیاوردیم بلکه فرموده:  چون مؤمنین را می‌بینند، میگویند: ایمان آوردیم و چون با یکدگر خلوت می‌کنند، می‌گویند: چرا از بشارتهای تورات برای مسلمانان نقل می‌کنید؟ و باصطلاح سوژه بدست مسلمانان میدهید؟ و بدین جهت اینطور فرمود، تا دو مورد از جرائم و جهالت آنان را بیان کرده باشد. </p> <p>بخلاف آیه: <span class="aya" rel="2_14" data-words="1-18">و إذا لقوا الذین آمنوا، قالوا: آمنا و إذا خلوا إلی شیاطینهم، قالوا: إنا معکم، إنما نحن مستهزؤن</span>،<span class="footnote" rel="1" title="سوره بقره آیه ۱۴">*</span> که میان دو جمله شرطیه مقابله شده است. </p> <p>و دو جریمه و جهالت یهودیان، که در آیه مورد بحث بدان اشاره شده، یکی نفاق ایشان است، که در ظاهر اظهار ایمان می‌کنند، تا خود را از اذیت و طعن و قتل حفظ کنند، و دوم این است که خواستند حقیقت و منویات درونی خود را از خدا بپوشانند، و خیال کردند اگر پرده‌پوشی کنند، میتوانند امر را بر خدا مشتبه سازند، با اینکه خدا باشکار و نهان ایشان آگاه است، هم چنان که در این آیه از سخنان محرمانه ایشان خبر داد. </p> <p>بطوری که از لحن کلام برمی‌آید، جریان از این قرار بوده: که عوام ایشان از ساده‌لوحی، وقتی بمسلمانان می‌رسیده‌اند، اظهار مسرت می‌کردند، و پاره‌ای از بشارتهای تورات را بایشان می‌گفتند، و یا اطلاعاتی در اختیار می‌گذاشتند، که مسلمانان از آنها برای تصدیق نبوت پیامبرشان، استفاده می‌کردند، و رؤسایشان از اینکار نهی می‌کردند، و می‌گفتند: این خود فتحی است که خدا برای مسلمانان قرار داده، و ما نباید آن را برای ایشان فاش سازیم، چون با همین بشارتها که در کتب ما است، نزد پروردگار خود علیه ما احتجاج خواهند کرد. </p> <p>   <code class="page" rel="1,323"/> کانه خواسته‌اند بگویند: اگر ما این بشارتها را در اختیار مسلمانان قرار ندهیم،  العیاذ باللَّه، خود خدا اطلاع ندارد، که موسی ع ما را به پیروی پیامبر اسلام سفارش کرده، و چون اطلاع ندارد، ما را با آن مؤاخذه نمی‌کند، و معلوم است که لازمه این حرف این است که خدای تعالی تنها آنچه آشکار است بداند، و از نهانیها خبر نداشته باشد، و بباطن امور علمی نداشته باشد، و این نهایت درجه جهل است. </p> <p>لذا خدای سبحان با جمله: <span class="aya" rel="2_77" data-words="1-12">أ و لا یعلمون أن الله یعلم ما یسرون و ما یعلنون</span>؟ الخ این پندار غلطشان را رد می‌کند، چون این نوع علم-یعنی علم بظواهر امور به تنهایی، و جهل بباطن آن، - علمی است که بالآخره منتهی بحس میشود، و حس احتیاج به بدن مادی دارد، بدین که مجهز بالات و ابزار احساس، از چشم، و گوش، و امثال آن باشد، و باز بدین که مقید بقیود زمان و مکان، و خود مولود علل دیگری مانند خود مادی باشد، و چیزی که چنین است مصنوع است نه صانع عالم. </p> <p>و این جریان یکی از شواهد بیان قبلی ما است، که گفتیم بنی اسرائیل بخاطر اینکه برای ماده اصالت قائل بودند، در باره خدا هم باحکام ماده حکم می‌کردند، و او را موجودی فعال در ماده می‌پنداشتند، چیزی که هست موجودی که قاهر بر عالم ماده است، اما عینا مانند یک علت مادی، و قاهر بر معلول مادی. </p> <h3> <span class="title" rel="2_75 2_76 2_77 2_78 2_79 2_80 2_81 2_82">ریشه مادی عقائد یهود</span> </h3> <p> البته این طرز فکر، اختصاص به یهود نداشت، بلکه هر اهل ملت دیگر هم که اصالت را برای ماده قائل بودند، و قائل هستند، آنها نیز در باره خدای سبحان حکمی نمی‌کنند، مگر همان احکامی که برای مادیات، و بر طبق اوصاف مادیات می‌کنند، اگر برای خدا حیات، و علم، و قدرت، و اختیار، و اراده، و قضاء، و حکم، و تدبیر، امر و ابرام قضاء، و احکامی دیگر، قائلند، آن حیات و علم و قدرت و اوصافی را قائلند که برای یک موجود مادی قائلند، و این دردی است بی درمان، که نه آیات خدا درمانش می‌کند، و نه انذار انبیاء، <span class="aya" rel="10_101" data-words="9-18">و ما تغنی الآیات و النذر عن قوم لا یؤمنون</span>.<span class="footnote" rel="1" title="سوره یونس آیه ۱۰۱">*</span> حتی این طبقه از دین‌داران، کار را بجایی رساندند، و در باره خدا احکامی جاری ساختند، که حتی کسانی هم که دین آنان را ندارند، و هیچ بهره‌ای از دین حق و معارف حقه آن ندارند، طرز تفکر آنان را مسخره کردند، از آن جمله گفتند: مسلمانان از پیامبر خود روایت می‌کنند که خدا آدم را بشکل و قیافه خودش آفریده، و خودشان هم که امت آن پیامبرند، خدا را بشکل آدم می‌آفرینند. </p> <p>پس امر این مادی‌گرایان، دائر است بین اینکه همه احکام ماده را برای پروردگار خود اثبات کنند، هم چنان که مشبهه از مسلمانان، و همچنین دیگران که بعنوان مشبهه شناخته نشده‌اند،   <code class="page" rel="1,324"/> اینکار را کرده و می‌کنند، و بین اینکه اصلا از اوصاف جمال خداوندی، هیچ چیز را نفهمند، و اوصاف جمال او را باوصاف سلبی ارجاع داده، بگویند: الفاظی که اوصاف خدا را بیان می‌کند، در حق او باشتراک لفظی استعمال میشود، و اینکه می‌گوییم: خدا موجودی است، ثابت، عالم، قادر، حی، وجود و ثبوت و علم و قدرت و حیات او معنایی دارد، که ما نمی‌فهمیم، و نمی‌توانیم بفهمیم، ناگزیر باید معانی این کلمات را به اموری سلبی ارجاع دهیم، یعنی بگوئیم: خدا معدوم، و زایل، و جاهل، و عاجز، و مرده، نیست، اینجا است که صاحبان بصیرت باید عبرت گیرند، که انس بمادیات کار آدمی را بکجا می‌کشاند؟ چون این طرز فکر از اینجا سر در می‌آورد که بخدایی ایمان بیاورند، که اصلا او را درک نکنند، و خدایی را بپرستند که او را نشناسند، و نفهمند، و ادعایی کنند که نه خودشان آن را تعقل کرده باشند، و نه احدی از مردم. </p> <p>با اینکه دعوت دینی با معارف حقه خود، بطلان این اباطیل را روشن کرده، از یک سو به عوام مردم اعلام داشته: در میان دو اعتقاد باطل تشبیه و تنزیه سخن حق و لب حقیقت را رعایت کنند، یعنی در باره خدای سبحان اینطور بگویند: که او چیزی است، نه چون چیزهای دیگر، و او علمی دارد، نه چون علوم ما، و قدرتی دارد، نه چون قدرت ما، و حیاتی دارد، نه چون حیات ما، اراده می‌کند، اما نه چون ما، و سخن میگوید: ولی نه چون ما با باز کردن دهان. </p> <p>و از سوی دیگر بخواص اعلام داشته: تا در آیاتش تدبر و در دینش تفقه کنند، و فرموده:  <span class="aya" rel="39_9" data-words="16-27">هل یستوی الذین یعلمون، و الذین لا یعلمون؟ إنما یتذکر أولوا الألباب</span>، آیا آنان که میدانند، برابرند با کسانی که نمیدانند؟ نه، تنها کسانی متذکر میشوند که صاحبان عقلند.<span class="footnote" rel="1" title="سوره زمر آیه ۹">*</span> و از سوی دیگر در تکالیف، طائفه عوام، و طائفه خواص، را یکسان نگرفته، و بیک جور تکالیف را متوجه ایشان نکرده، و این است وضع تعلیم آن دینی که بایشان و در حق ایشان نازل شده، مگر آنکه اصلا کاری با دین نداشته باشند، و گر نه اگر بخواهند دین خدای را محفوظ نگه بدارند، راه برای همه هموار است. </p> <p><code class="aya" rel="2_78"/> <span class="aya" rel="2_78" data-words="1-8">و منهم أمیون لا یعلمون الکتاب، إلا أمانی</span> کلمه امی بمعنای کسی است که قادر بر خواندن و نوشتن نباشد، که اگر بخواهیم با زبان روز ترجمه‌اش کنیم، بچه‌نه‌نه میشود، و از این جهت چنین کسانی را امی-بچه‌نه‌نه، خوانده‌اند، که مهر و عاطفه مادری باعث شده که او را از فرستادن بمدرسه باز بدارد، و در نتیجه از تعلیم و تربیت استاد محروم بماند، و تنها مربی او همان مادرش باشد. </p> <p>   <code class="page" rel="1,325"/> و کلمه أمانی جمع امنیه است، که بمعنای اکاذیب است، و حاصل معنای آیه این است: که ملت یهود، یا افراد باسوادی هستند، که خواندن و نوشتن را میدانند، ولی در عوض بکتب آسمانی خیانت می‌کنند، و آن را تحریف مینمایند، و یا مردمی بی سواد و امی هستند، که از کتب آسمانی هیچ چیز نمیدانند، و مشتی اکاذیب و خرافات را بعنوان کتاب آسمانی پذیرفته‌اند. </p> <p><code class="aya" rel="2_79"/> <span class="aya" rel="2_79" data-words="1-3">فویل للذین یکتبون</span> کلمه ویل، بمعنای هلاکت و عذاب شدید، و نیز بمعنای اندوه، و خواری و پستی است، و نیز هر چیزی را که آدمی سخت از آن حذر می‌کند، ویل میگویند، و کلمه  اشتراء بمعنای خریدن است. </p> <p> <span class="aya" rel="2_79" data-words="16-23">فویل لهم مما کتبت أیدیهم، و ویل لهم</span> ضمیرهای جمع در این آیه، یا به بنی اسرائیل بر می‌گردد، و یا تنها بکسانی که تورات را تحریف کردند، برای هر دو وجهی است، ولی بنا بر وجه اول، ویل متوجه عوام بی‌سوادشان نیز میشود. </p> <p><code class="aya" rel="2_81"/><code class="aya" rel="2_82"/> <span class="aya" rel="2_81" data-words="1-8">بلی من کسب سیئة، و أحاطت به خطیئته</span> الخ، کلمه خطیئة بمعنای آن حالتی است که بعد از ارتکاب کار زشت بدل انسان دست میدهد، و بهمین جهت بود که بعد از ذکر کسب‌سیئه، احاطه خطیئه را ذکر کرد، و احاطه خطیئه که خدا همه بندگانش را از این خطر حفظ فرماید، باعث میشود که انسان محاط بدان، دستش از هر راه نجاتی بریده شود، کانه آن چنان خطیئه او را محاصره کرده، که هیچ راه و روزنه‌ای برای اینکه هدایت بوی روی آورد، باقی نگذاشته، در نتیجه چنین کسی جاودانه در آتش خواهد بود، و اگر در قلب او مختصری ایمان وجود داشت و یا از اخلاق و ملکات فاضله که منافی با حق نیستند، از قبیل انصاف، و خضوع، در برابر حق، و نظیر این دو پرتوی می‌بود، قطعا امکان این وجود داشت، که هدایت و سعادت در دلش رخنه یابد، پس احاطه خطیئه در کسی فرض نمیشود، مگر با شرک بخدا، که قرآن در باره‌اش فرموده: <span class="aya" rel="4_48" data-words="1-14">إن الله لا یغفر أن یشرک به، و یغفر ما دون ذلک لمن یشا</span>، خدا این جرم را که بوی شرک بورزند، نمی‌آمرزد، و پائین‌تر از آن را از هر کس بخواهد می‌آمرزد،<span class="footnote" rel="1" title="سوره نساء آیه ۴۸">*</span> و نیز از جهتی دیگر، مگر با کفر و تکذیب آیات خدا که قرآن در باره‌اش می‌فرماید:  <span class="aya" rel="2_39" data-words="1-12">و الذین کفروا و کذبوا بآیاتنا أولئک أصحاب النار هم فیها خالدون</span>، و کسانی که کفر بورزند، و آیات ما را تکذیب کنند، اصحاب آتشند، که در آن جاودانه خواهند بود،<span class="footnote" rel="2" title="سوره بقره آیه ۳۹">*</span> پس در حقیقت کسب سیئه، و احاطه خطیئه بمنزله کلمه جامعی است برای هر فکر و عملی که خلود در آتش بیاورد. </p> <p>این را هم باید بگوئیم: که این دو آیه از نظر معنا قریب به آیه:     <code class="page" rel="1,326"/> <span class="aya" rel="22_17" data-words="1-8">إن الذین آمنوا، و الذین هادوا و الصابئین،</span> الخ است، که تفسیرش گذشت، تنها فرق میان آن، و آیه بقره این است که آیه مورد بحث، در مقام بیان این معنا است که ملاک در سعادت تنها و تنها حقیقت ایمان است، و عمل صالح، نه صرف دعوی، و دو آیه سوره بقره در مقام بیان این جهت است که ملاک در سعادت حقیقت ایمان و عمل صالح است، نه نامگذاری فقط. </p> <h3>بحث روایتی‌ <span class="title" rel="2_76 2_81 2_75 2_77 2_78 2_79 2_80 2_82"> شامل دو روایت در باره جمعی از یهود و مراد از سیئه </span> </h3> <p> در مجمع البیان<span class="footnote" rel="1" title="مجمع البیان ج ۱ ص ۱۴۲">*</span> در ذیل آیه: <span class="aya" rel="2_76" data-words="1-4">و إذا لقوا الذین</span> الخ، از امام باقر ع روایت آورده، که فرمود: قومی از یهود بودند که با مسلمانان عناد و دشمنی نداشتند، و بلکه با آنان توطئه و قرارداد داشتند، که آنچه در تورات از صفات محمد ص وارد شده، برای آنان بیاورند، ولی بزرگان یهود ایشان را از اینکار باز داشتند، و گفتند: زنهار که صفات محمد ص را که در تورات است، برای مسلمانان نگوئید. که فردای قیامت در برابر پروردگارشان علیه شما احتجاج خواهند کرد، در این جریان بود که این آیه نازل شد. </p> <p>و در کافی<span class="footnote" rel="2" title="اصول کافی ج ۱ ص ۴۲۹ ح ۸۲">*</span> از یکی از دو امام باقر و صادق ع روایت آورده: که در ذیل آیه: <span class="aya" rel="2_81" data-words="1-4">بلی من کسب سیئة</span> الخ، فرمود: یعنی وقتی که ولایت امیر المؤمنین را انکار کنند، در آن صورت اصحاب آتش و جاودان در آن خواهند بود. </p> <p>مؤلف: قریب باین معنا را مرحوم شیخ در امالیش<span class="footnote" rel="3" title="امالی طوسی ج ۱ ص ۳۷۴">*</span> از رسول خدا ص روایت کرده، و هر دو روایت از باب تطبیق کلی بر فرد و مصداق بارز آنست، چون خدای سبحان ولایت را حسنه دانسته، وفرموده:  <span class="aya" rel="42_23" data-words="11-27">قل لا أسئلکم علیه أجرا إلا المودة فی القربی و من یقترف حسنة، نزد له فیها حسنا</span>، بگو من از شما در برابر رسالتم مزدی نمی‌طلبم، مگر مودت نسبت به قربایم را، و هر کس حسنه‌ای بیاورد، ما حسنی در آن می‌افزائیم.<span class="footnote" rel="4" title="سوره شوری آیه ۲۳">*</span> ممکن است هم آن را از باب تفسیر دانست، به بیانی که در سوره مائده خواهد آمد، که اقرار بولایت، عمل بمقتضای توحید است، و اگر تنها آن را به علی ع نسبت داده، بدین جهت است که آن جناب در میان امت اولین فردی است که باب ولایت را بگشود، در اینجا خواننده عزیز را بانتظار رسیدن تفسیر سوره مائده گذاشته می‌گذریم. </p> 
