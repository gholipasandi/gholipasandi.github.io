<h3 class="ayas">سوره سبإ آیه‌های ۲۲ تا ۳۰</h3><code class="section" rel="34_22-30"/><h3>ترجمه آیات</h3> <p> <span class="trans" rel="34_22">بگو: آن خدایان را که به جای خدا معبود خود پنداشته‌اید بخوانید،  (آن وقت خواهید دید که) مالک حتی یک ذره در همه آسمانها و زمین نیستند، و در هیچ چیز شریک خدا نبوده، و احدی از آنها پشتیبان وی نیستند.  «۲۲» </span><span class="trans" rel="34_23">و نزد خدا شفاعت سودی ندارد، مگر از کسی که به وی اجازه آن داده شود، تا آنکه فزع از<code class="page" rel="16,557"/> دلهایشان زایل شود، آن وقت می‌پرسند: پروردگار شما چه گفت؟ می‌گویند: حق گفت، و او بلند مرتبه و والاست.  «۲۳» </span><span class="trans" rel="34_24">بگو: چه کسی شما را از آسمانها و زمین روزی می‌دهد؟ و خودت پاسخ بده: خدا، و بگو: من و یا شما بر طریق هدایت و یا در ضلالتی آشکاریم.  «۲۴» </span><span class="trans" rel="34_25">بگو: اگر ما مجرم باشیم شما مسئول جرم ما نیستید، و اگر شما مجرم باشید، ما از آنچه شما می‌کنید بازخواست نمی‌شویم.  «۲۵» </span><span class="trans" rel="34_26">بگو: پروردگار ما بین ما و شما جمع نموده، سپس به حق در بین ما داوری می‌کند، و او جدا کننده حق و باطل به دانایی است.  «۲۶» </span><span class="trans" rel="34_27">بگو به من نشان دهید آن خدایان موهومی که به خدا ملحق کرده و شرکای او پنداشتید، ابدا، نمی‌توانید نشان دهید، بلکه خدا عزیز و حکیم است.  «۲۷» </span><span class="trans" rel="34_28">ما تو را نفرستادیم مگر برای اینکه از خطا و گناه بازشان داری، و نیز نویدبخش و بیم‌رسان باشی، و لیکن بیشتر مردم نمی‌دانند.  «۲۸» </span><span class="trans" rel="34_29">و می‌گویند: این وعده چه وقت است اگر راست می‌گویید؟.  «۲۹» </span><span class="trans" rel="34_30">بگو میعاد شما روزی معین است، که نه ساعتی آن را می‌توانید تاخیر بیندازید، و نه جلو.  «۳۰» </span></p>               <h3>بیان آیات‌ <span class="title" rel="34_22 34_23 34_24 34_25 34_26 34_27 34_28 34_29 34_30">ابطال الوهیت آلهه مشرکین با استدلال به اینکه آنها دعای کسی را اجابت می‌کنند </span> </h3> <p> این آیات بیانگر مساله توحید است، و پیرامون آن احتجاج می‌کند. </p> <p> <span class="aya" rel="34_22" data-words="1-11">قل ادعوا الذین زعمتم من دون الله لا یملکون مثقال ذرة...</span> رسول گرامی خود ( ص) را امر می‌کند: باز بر ابطال الوهیت آلهه آنان احتجاج و استدلال کند. به اینکه اینها قدرت ندارند دعای کسی را مستجاب کنند، و بنا بر این معنای جمله‌ <span class="aya" rel="34_22" data-words="1-7">قل ادعوا الذین زعمتم من دون الله</span> این است که به ایشان بگو: آن خدایانی را که پنداشته‌اید به جای خدا معبود شمایند، بخوانید. و <span class="phrase">بنا بر این، دو مفعول کلمه <em rel="fa_34_22_4-4" data-sentence="26:137">زعمتم</em> حذف شده، چون سیاق بر آن دو دلالت داشته،  (و تقدیر آن پنداشتید آنها را که معبود می‌باشند) و منظور از خواندن آنها حاجت خواستن از آنها است.</span> </p> <p>و جمله‌ <span class="aya" rel="34_22" data-words="8-17">لا یملکون مثقال ذرة فی السماوات و لا فی الأرض</span> در جای جواب قرار گرفته، گویا شخصی پرسیده: اگر مشرکین خدایان خود را بخوانند، چه می‌شود؟ فرموده: هیچ حاجتی از ایشان را استجابت نمی‌کنند، چون مالک حتی سنگینی و وزن یک ذره در همه<code class="page" rel="16,558"/> آسمانها و زمین نیستند، و اگر مالک بودند، به همان مقدار می‌توانستند استجابت کنند، و ربوبیت و الوهیت تمام نمی‌شود، مگر به مالک بودن رب و اله حوائج آدمی را، باید خود معبود و اله مالک حاجت آدمی باشد، تا آن را به آدمی بدهد، و تملیک آدمی کند، و به آدمی انعام کند، و در مقابل مستحق عبادت و شکر نعمت شود، و آدمی او را عبادت کند، تا ادای شکرش کرده باشد، و اما وقتی مالک کوچکترین حاجت آدمی نباشد، پس نه رب می‌تواند باشد، و نه اله. </p> <p> <span class="aya" rel="34_22" data-words="18-23">و ما لهم فیهما من شرک</span> -ملکی که در جمله قبلی نفی شد، و فرمود: بتها مالک چیزی نیستند ، ملک مطلق است، که بر همه موجودات منبسط و گسترده است، و ملکی که در جمله مورد بحث نفی شده ملک محدود و جزئی است، که گسترده بر بعضی موجودات است، نه ملک کلی، که به دو قسم مشاع و مفروز تقسیم می‌شود. </p> <p>و لیکن مشرکین، عالم را ملک مشترک و مشاع بین خدا و ارباب خود نمی‌دانستند، بلکه می‌گفتند: ملک هر ناحیه عالم مال یکی از خدایان است، و اما خدای سبحان مالک مالک‌ها، و رب ارباب و آلهه است. </p> <p>بنا بر این واجب می‌شود که این آلهه که از نظر آنان مالک همه عالمند، بتوانند دعای دعا کننده خود را مستجاب کنند، و از اینکه می‌بینیم مستجاب نمی‌کنند، پس می‌فهمیم که مالک نیستند، و در نتیجه ربوبیت و الوهیتی هم ندارند. </p> <p> <span class="aya" rel="34_22" data-words="24-29">و ما له منهم من ظهیر</span> -به حکم جمله قبلی آلهه در آسمانها و زمین شرکتی با خدا نداشتند، و به حکم این جمله، خدا از بین این آلهه، یاور و معینی ندارد، چون هیچ موردی فرض نمی‌شود که خدا خودش به تنهایی از اداره آن عاجز بماند، و از همه آلهه یا از بعضی از آنها کمک و یاری بخواهد، چون اگر آلهه به این مقدار هم در عالم مؤثر بودند، که خدا را در تدبیر یاری کنند، باز می‌توانستند دعای دعا کننده خود را در اموری که یاورند مستجاب کنند، و چون می‌بینیم به هیچ وجه نمی‌توانند دعای خواننده خود را مستجاب کنند، می‌فهمیم که نه تنها مالک نیستند، بلکه کمک کار خدا هم نیستند. </p> <p>پس از آنچه تا کنون گفته شد معلوم شد که: احتجاج آیه بر نفی مالک از راه مستجاب نکردن دعای دعا کنندگان در همه صورتهای سه‌گانه جریان دارد، یعنی صورتی که آلهه خود مالک آسمانها و زمین باشند، و ملکشان مطلق باشد، و صورتی که در مالکیت آسمانها و زمین با خدا شریک باشند، یعنی ملکشان مطلق نباشد، و صورتی که اصلا مالک نباشند، ولی ظهیر و یاور خدا باشند. مشرک در باره آلهه خود هر یک از این سه صورت را قائل<code class="page" rel="16,559"/> باشد، آیه شریفه آن را ابطال می‌کند. </p> <h3> <span class="title" rel="34_23">توضیح معنای اینکه فرمود: <span class="aya" rel="34_23" data-words="1-9">و لا تنفع الشفاعة عنده إلا لمن أذن له</span> </span> </h3> <p> <code class="aya" rel="34_23"/> <span class="aya" rel="34_23" data-words="1-9">و لا تنفع الشفاعة عنده إلا لمن أذن له</span> مشرکین در باره آلهه خود قائل به شفاعت بودند، هم چنان که خدای تعالی عقیده آنان را در آیه‌ <span class="aya" rel="10_18" data-words="14-17">هؤلاء شفعاؤنا عند الله</span><span class="footnote" rel="1" title="اینها شفیعان مایند نزد خدا سوره یونس، آیه ۱۸">*</span> حکایت نموده است، و منظورشان از شفاعت، شفاعت در روز قیامت که قرآن آن را اثبات کرده، نبوده، چون به طور کلی مشرک اعتقاد به قیامت ندارد، بلکه مراد آنان شفاعت آلهه در دنیا بوده، که برای بر آورده شدن حوائج دنیایی، پرستندگان خود را نزد خدا شفاعت می‌کردند، و به این وسیله سعادت دنیایی آنان را تامین، و اصلاح امورشان می‌کردند. </p> <p>آیه شریفه این را نیز باطل نموده، می‌فرماید: آلهه، مخلوق و مملوک خدایند. آن هم مملوک از هر جهت. پس از پیش خود مالک شفاعتی نیستند، و چنین نیست که در این اثر مستقل از خدا باشند، مگر آنکه خدا چنین اجازه‌ای به آنها داده باشد، و چنین قدرتی را تملیک آنها کرده باشد. پس اصل شفاعت آلهه به فرضی هم که شفاعت داشته باشند با اذن خدا است. </p> <p> <span class="aya" rel="34_23" data-words="6-9">إلا لمن أذن له</span> -احتمال دارد حرف <em>لام</em> در کلمه <em>لمن</em> لام ملک باشد، و مراد از <span class="aya" rel="34_23" data-words="7-9">لمن أذن له</span> ملائکه باشد، و معنی این باشد که: شفاعت فایده‌ای ندارد، مگر آنکه خداوند شفاعت را به شافع داده باشد، و به اذن او شفاعت کند. احتمال هم دارد لام مزبور لام تعلیل باشد، و آن وقت مراد از <span class="aya" rel="34_23" data-words="7-9">لمن أذن له</span> صاحب حاجت بوده، و معنا چنین باشد:  شفاعت سودی نمی‌دهد، مگر برای آن صاحب حاجتی که خدا به شافع اجازه شفاعت در کار آنان داده باشد . در تفسیر کشاف گفته: این احتمال یعنی احتمال دوم وجه لطیفی است، و آیه را باید همین طور معنا کرد<span class="footnote" rel="2" title="تفسیر کشاف، ج ۳، ص ۵۸۰">*</span>. </p> <p>از نظر ما نیز همین احتمال متعین است، برای اینکه ملائکه-به طوری که از کلام خدای تعالی بر می‌آید-واسطه‌هایی هستند برای انفاذ و اجرای اوامر الهی، چون می‌فرماید: <span class="aya" rel="21_27" data-words="1-7">لا یسبقونه بالقول و هم بأمره یعملون</span><span class="footnote" rel="3" title="از خدا در سخن پیشی نمی‌گیرند و به امر او عمل می‌کنند سوره انبیاء، آیه ۲۷">*</span> و نیز می‌فرماید: <span class="aya" rel="35_1" data-words="7-11">جاعل الملائکة رسلا أولی أجنحة</span><span class="footnote" rel="4" title="خدا ملائکه را رسولان بالدار خود کرد سوره فاطر، آیه ۱">*</span> و وساطت نامبرده خود نوعی از شفاعت است، که بیانش در جلد اول این کتاب گذشت. </p> <p>         <code class="page" rel="16,560"/> و بنا بر این ملائکه همه‌شان شفیع هستند، اما نه در هر امری، و برای هر کسی، بلکه در اموری که خدا اجازه داده باشد، و برای کسانی که باز خدا اجازه داده باشد، بنا بر این اگر در آیه مورد بحث شفاعت را جز در صورت اذن نفی کرده، این نفی، با شفاعت صاحبان حاجت مناسب است، نه با شفیعان چون گفتیم شفیعان همیشه شفیع هستند، و هیچ وقت خالی از شفاعت نیستند، این صاحبان حاجتند که گاهی شفیعان اجازه شفاعت در حاجت آنان پیدا می‌کنند، و گاهی پیدا نمی‌کنند، پس آیه مورد بحث در معنای آیه‌ <span class="aya" rel="21_28" data-words="8-13">و لا یشفعون إلا لمن ارتضی</span><span class="footnote" rel="1" title="شفاعت نمی‌کنند مگر کسانی را که خدا بخواهد سوره انبیاء، آیه ۲۸">*</span> است، نه در معنای آیه: <span class="aya" rel="10_3" data-words="18-24">ما من شفیع إلا من بعد إذنه</span><span class="footnote" rel="2" title="هیچ شفیعی نیست، مگر بعد از آنکه او اجازه داده باشد سوره یونس، آیه ۳">*</span>. </p> <h3> <span class="title" rel="34_23">تفسیر آیه: <span class="aya" rel="34_23" data-words="10-14">حتی إذا فزع عن قلوبهم...</span> که تذلل و خشیت ملائکه در مقابل خداوند را حکایت می‌کند و از آن، اختلاف مراتب ملائکه استفاده می‌شود</span> </h3> <p> <span class="aya" rel="34_23" data-words="10-25">حتی إذا فزع عن قلوبهم قالوا ما ذا قال ربکم قالوا الحق و هو العلی الکبیر</span> <span class="phrase">کلمه <em rel="fa_34_23_12-12" data-sentence="5:168">فزع</em> ماضی مجهول از تفزیع است، و تفزیع به معنای از بین بردن فزع، و وحشت از دلهاست، و ضمیرهای جمع که در آیه است-به طوری که از سیاق بر می‌آید-به شفعاء، یعنی ملائکه بر می‌گردد.</span> </p> <p>و لازمه جمله‌ <span class="aya" rel="34_23" data-words="10-14">حتی إذا فزع عن قلوبهم</span> -با در نظر داشتن اینکه نتیجه و غایت است-این است که: چیزی در بین باشد که غایت و آخرش تفزیع قلوب و راحت شدن دلها باشد، و آن این است که دلها دچار فزع و اضطرابی ممتد، در انتظار امر خدای سبحان باشد، تا وقتی که با صدور امر خدا فزع دلها تمام شود. </p> <p>بنا بر این آیه مورد بحث در معنای آیه‌ <span class="aya" rel="16_49" data-words="1-3">و لله یسجد</span>... <span class="aya" rel="16_49-50" data-words="13-26">و الملائکة و هملا یستکبرون، یخافون ربهم من فوقهم و یفعلون ما یؤمرون</span><span class="footnote" rel="3" title="سوره نحل، آیه ۴۵ و ۵۰">*</span> خواهد بود، چون هم آیه مورد بحث و هم آیه سوره نحل هر دو برای ملائکه اثبات ترس و فزع می‌کنند. </p> <p>و فزع به معنای تاثر و انقباض دل از ترس است، و مراد از سجده شان، سجده تذلل و ترسی است که از پروردگار و ما فوق خود دارند. </p> <p>از همین جا روشن می‌شود، که مراد از فزع ملائکه، و برطرف شدن آن از ایشان، تذلل و احساس حقارتی است که دلهایشان را پر کرده، چون که خود را اسباب و شفعاء، و وسیله اجرای امر الهی می‌دانند، و همواره دل واپسی این را دارند که اوامر الهی بر طبق آنچه صادر شده، و خواسته، عملی بشود، و بر طرف شدن فزع ملائکه به این است که اوامر الهی را تحویل گرفته، و مشغول انجام آن بشوند، به طوری که از سراپای وجودشان چیزی جز انجام امر خدا       <code class="page" rel="16,561"/> ظهور نکند، و بین خدا و انجام خواسته‌هایش، چیزی جز امرش واسطه نشده باشد،  (دقت بفرمایید). </p> <p>و اگر فزع و تفزیع را به دلهای آنان نسبت داده، برای این است که دلالت کند بر اینکه آن چنان از خود بی خود، و از هر چیز دیگری منصرف هستند، که غیر از پروردگارشان به هیچ چیز دیگر توجه ندارند، و این بی توجهی هم چنان ادامه دارد، تا وقتی که فزع دلشان به امر الهی برطرف شود، که البته بدون درنگ و بلافاصله برطرف می‌شود، و تخلف‌پذیر هم نیست، چون امر الهی تعطیل و تاخیر نمی‌پذیرد، هم چنان که فرموده: <span class="aya" rel="36_82" data-words="1-10">إنما أمره إذا أراد شیئا أن یقول له کن فیکون</span><span class="footnote" rel="1" title="سوره یس، آیه ۸۲">*</span> پس نظر به این معنا از آیه شریفه استفاده می‌شود، که ملائکه هم چنان در فزع هستند، تا با صدور امر الهی فزعشان زایل شود. </p> <p> <span class="aya" rel="34_23" data-words="15-21">قالوا ما ذا قال ربکم قالوا الحق</span> -این جمله دلالت دارد بر اینکه ملائکه طوائفی مختلف و بسیارند، که بعضی از بعضی دیگر از امر الهی بعد از صدور آن و بعد از آنکه فزع از دلهای پرسش کنندگان زایل شده باشد، می‌پرسند که چه فرموده. و اگر طوائف مختلف نبوده باشند بعد از صدور امر الهی، و زایل شدن فزع از دلها، باید همه آن امر را فهمیده باشند، نه اینکه طایفه‌ای از طائفه دیگر بپرسد، که خدای تعالی چه فرمود؟ از این جا معلوم می‌شود که زایل شدن فزع از دلها، و نزول امر الهی، نسبت به بعضی جلوتر انجام می‌شود، تا بعضی دیگر، و به همین جهت است آنهایی که بعدا آرامش قلبی پیدا می‌کنند، از آنهایی که قبلا آرامش پیدا کرده‌اند، می‌پرسند: امر الهی چه بود، چون طبق قاعده باید مسئول قبل از سائل اطلاع پیدا کرده باشد. </p> <p>پس معلوم می‌شود همان طور که گفتیم ملائکه مراتب مختلف، و مقامات متفاوتی دارند، بعضی ما فوق بعضی دیگرند، آنها که در مرتبه پایین‌ترند، امر الهی را از آنها که عالی‌ترند دریافت می‌کنند، البته بدون فاصله، و بدون تخلف، و این خود اطاعت طبقه پایین از طبقه بالا است، هم چنان که از دقت در آیه‌ <span class="aya" rel="37_164" data-words="1-7">و ما منا إلا له مقام معلوم</span><span class="footnote" rel="2" title="هیچ یک از ما نیست مگر آنکه مقامی معلوم دارد سوره صافات، آیه ۱۶۴">*</span>، و آیه‌ <span class="aya" rel="81_20-21" data-words="1-9">ذی قوة عند ذی العرش مکین، مطاع ثم أمین</span><span class="footnote" rel="3" title="نیرومندی که نزد عرش مقام دارد، و سایرین از او اطاعت می‌کنند، و او خود امین است سوره تکویر، آیه ۲۰ و ۲۱">*</span> که در وصف روح الامین است، این اختلاف مراتب       <code class="page" rel="16,562"/> استفاده می‌شود. </p> <p>پس در بین ملائکه، بعضی مطاعند، و بعضی مطیعند، البته اطاعت ما فوق اطاعت خدای سبحان است، چون ما فوق ایشان شانی و وظیفه‌ای جز رساندن امر الهی به مطیع و ما دون خود ندارد، پس اطاعت ما دون از ما فوق، در حقیقت همان اطاعت خدا است. </p> <p>ممکن است این اختلاف مراتب از توصیف قول، به حق نیز استفاده شود، چون می‌پرسند: پروردگار شما چه گفت؟ می‌گویند حق گفت یعنی چیزی گفت‌که ثابت است، و برای بطلان و تبدیل راهی به سوی آن نیست. </p> <p>و چقدر لطیف است ختم شدن آیه به جمله‌ <span class="aya" rel="34_23" data-words="22-25">و هو العلی الکبیر</span>، چون می‌رساند که ملائکه مکرمین، و آنهایی که ما فوق سایر ملائکه هستند، جز تلقی و دریافت سخن حق از خدا، و امتثال و اطاعت وی، کاری و پستی ندارند، زیرا هر چند ما فوق دیگرانند، اما آن ما فوقی که خود این ملائکه نیز ما دون اویند، و آن کبیری که همه چیز در برابرش صغیر است، تنها و تنها خدا است. </p> <p>پس از آیه کریمه مورد بحث، این معنا به دست آمد که: ملائکه در دلهایشان دچار پریشانی و فزعند، و در ذاتشان آن چنان تذلل و خضوع هست، که جز از پروردگارشان از هر چیز دیگر در غفلتند، تنها یادی که در دلهای آنان است، یاد خدا است، و تنها کاری که می‌کنند، پروانه‌وار چرخیدن در پیرامون ساحت عظمت و کبریایی اوست و تنها انتظاری که دارند، صدور اوامر الهی است، و این فزع دلهایشان هم چنان هست، تا اینکه با صدور امری از ناحیه خدا، فزع دلهایشان زایل شود، و نیز این معنا به دست آمد که: ملائکه طوائف مختلف، و دارای مقامات متفاوت هستند، بعضی بالاتر، و بعضی پایین‌ترند، و هر طبقه‌ای واسطه رساندن امر خدا به ما دون خویش است. </p> <p>پس ملائکه با اینکه شفعاء و اسبابی هستند که هر یک وساطت بین دو طبقه ما فوق و ما دون را دارند، در عین حال شفاعت و وساطت در هیچ حادثی از حوادث خلق و تدبیر نمی‌کنند، مگر به اذن خاص از پروردگارشان نخست امر نازل از پروردگارشان را دریافت می‌کنند، و سپس آن حادث را پدید می‌آورند، نه اینکه خود در امری از امور، و حادثی از حوادث مستقل از پروردگارشان باشند، و یا استبداد در رأی داشته باشند، و کسی که وضعش چنین باشد، جز اطاعت پروردگارش چیزی دیگر نمی‌داند، و نمی‌فهمد، آن وقت چگونه خودش ربی و معبودی مستقل می‌شود؟ !چطور ممکن است عطاء و منعی به دلخواه خود داشته باشد؟ !<code class="page" rel="16,563"/> در تفسیر این آیه اقوال دیگری نیز هست. </p> <h3> <span class="title" rel="34_23 34_22 34_24 34_25 34_26 34_27 34_28 34_29 34_30">اقوال دیگر در تفسیر و بیان مراد این آیه شریفه</span> </h3> <p> <span class="phrase">اول<span class="footnote" rel="1" title="روح المعانی، ج ۲۲، ص ۱۳۹">*</span> اینکه ضمیر در <em rel="fa_34_23_14-14" data-sentence="90:363">قلوبهم</em> و در <em rel="fa_34_23_18-18" data-sentence="155:343">قالوا</em> ی دومی به مشرکین بر می‌گردد، نه به ملائکه، و ضمیر <em rel="fa_34_23_18-18" data-sentence="265:278">قالوا</em> ی اول، به ملائکه بر گردد، و معنا چنین باشد: تا آنکه فزع از قلوب مشرکین زایل شود، آن وقت ملائکه به ایشان می‌گویند: پروردگارتان چه گفت؟ مشرکین در پاسخ به ملائکه می‌گویند: هر چه گفت حق بود، و خلاصه اعتراف می‌کنند که اوامر خدا در دنیا همه حق بود، و ما به ناحق آن را انکار می‌کردیم.</span> </p> <p><span class="phrase">دوم<span class="footnote" rel="2" title="الدر المنثور، ج ۵، ص ۲۳۷">*</span> اینکه ضمیر در <em rel="fa_34_23_14-14" data-sentence="90:345">قلوبهم</em> به ملائکه برگردد، و مراد این باشد که: ملائکه موکل بر اعمال بندگان، وقتی اعمال را به آسمان می‌برند، غوغا و سر و صدایی دارند، ملائکه دیگر دچار فزع می‌شوند، که نکند قیامت به پا شده، از شدت فزع به سجده می‌افتند، تا آنکه فزع از دلهایشان زایل شود، و بفهمند که قیامت قیام نکرده، آن وقت از آورندگان اعمال می‌پرسند: پروردگارتان چه گفت؟ می‌گویند: حق گفت.</span> </p> <p>سوم<span class="footnote" rel="3" title="مجمع البیان، ج ۸، ص ۳۹۱">*</span> اینکه خدای تعالی وقتی رسول گرامی خود ( ص) را بعد از فترت تا زمان مسیح مبعوث کرد، جبرئیل را برای آوردن وحی نازل کرد، و این اولین بار بود که بعد از چند صد سال گذشتن از زمان مسیح (ع) جبرئیل به زمین نازل می‌شد، لذا ملائکه خیال کردندکه مقدمات قیام قیامت فرا رسیده، دچار فزع شدند، ناگزیر جبرئیل به هر آسمانی که می‌رسید، با گزارش آنچه واقع شده، فزع از دلهای ملائکه زایل می‌کرد، و ملائکه آن آسمان سرها بلند کرده، به یکدیگر می‌گفتند: پروردگارتان چه امری پدید آورده، می‌گفتند: حق، یعنی وحی. </p> <p>چهارم<span class="footnote" rel="4" title="روح المعانی، ج ۲۲، ص ۱۳۸">*</span> اینکه ضمیر مزبور به ملائکه برگردد، و مراد این باشد، که: خدای سبحان وقتی به بعضی از ملائکه وحی می‌فرستاد، آن ملک از شنیدن وحی دچار فزع می‌شد، و بی اختیار فریاد می‌کرد، و از عظمت آن آیت به سجده می‌افتاد، و چون فزع از دلها می‌رفت، ملائکه از این ملک می‌پرسیدند: خدا چه چیز وحی کرده؟ می‌گفت حق را وحی کرده، و یا از یکدیگر می‌پرسیدند: خدا چه وحی کرده، و می‌فهمیدند آنچه وحی کرده مربوط به انسانها، و ساکنان زمین است، و مربوط به ایشان نیست. </p> <p>       <code class="page" rel="16,564"/> ولی خواننده عزیز بعد از تدبر و دقت در آیه شریفه، و بیانی که ما در تفسیر آن گفتیم، به خوبی به ضعف این اقوال متوجه می‌شود. و می‌داند که هیچ یک از آنها هر چند که در جای خود صحیح باشد، نمی‌تواند تفسیر آیه باشد. </p> <h3> <span class="title" rel="34_22 34_23 34_24 34_25 34_26 34_27 34_28 34_29 34_30">احتجاج دیگری علیه مشرکین با پرسش از خود مشرکین در باره روزی دهنده آنان</span> </h3> <p> <code class="aya" rel="34_24"/> <span class="aya" rel="34_24" data-words="1-9">قل من یرزقکم من السماوات و الأرض قل الله...</span> این آیه احتجاج دیگری است علیه مشرکین، از ناحیه رزق، که ملاک عمده بت‌پرستی ایشان است، چون مشرکین در پرستش بت، این مستمسک را برای خود درست کرده بودند، که پرستش بت، مایه خوشنودی آلهه است، و وقتی از ما راضی شدند، رزق ما را توسعه می‌دهند، و در نتیجه سعادتمند می‌شویم، لذا رسول گرامی خود را دستور می‌دهد از ایشان بپرسد: چه کسی از آسمان و زمین رزق ایشان را فراهم می‌کند؟ و خودش از این سؤال پاسخ دهد: خدای سبحان رزق می‌دهد، چون رزق خودش مخلوقی از مخلوقات خدا است، و در نظر خود مشرکین هم جز خدا کسی خالق نیست، چیزی که هست مشرکین از اعتراف به این معتقد خود استنکاف می‌ورزیدند، با اینکه در دل به آن ایمان داشتند، به همین جهت بود که خدای سبحان دستور داد رسول خدا (ص) از طرف ایشان پاسخ دهد. پس فرمود: <span class="aya" rel="34_24" data-words="8-9">قل الله</span> -بگو خدا . </p> <p> <span class="aya" rel="34_24" data-words="10-19">و إنا أو إیاکم لعلی هدی أو فی ضلال مبین</span> -این جمله تتمه کلامی است که رسول خدا (ص) مامور شده بعد از القای حجت و وضوح حق در مساله الوهیت آن را با مشرکین در میان بگذارد، و اساس این کلام مبنی بر انصاف خواستن از خصم است، و مفادش این است که هر سخنی و اعتقادی یکی از دو حال را ممکن است داشته باشد: یا هدایت باشد و یا ضلالت، و دیگر شق سوم ندارد، نه نفیا، و نه اثباتا، نه ممکن است سخنی هیچ یک از آن دو نباشد، و نه ممکن است هر دو باشد. و ما و شما که دو اعتقاد مختلف داریم، ممکن نیست هر دوی ما در هدایت، و یا هر دو در ضلالت باشیم، و ناچار یکی از ما سخنش هدایت، و از دیگری ضلالت است، حالا یا سخن و اعتقاد ما هدایت، و از شما ضلالت است، و یا بعکس، از شما هدایت و از ما ضلالت است، حالا خودتان با نظر انصاف بنگرید، آیا این حجتی که من علیه شما اقامه کردم حق است؟ یا حجت شما، آن وقت خودتان گمراه را از راه یافته تشخیص دهید، و اذعان کنید کدام یک از ما محق و کدام مبطلیم. </p> <p><span class="phrase">در اینجا سؤالی است، و آن این است که چرا در دو جمله <em rel="fa_34_24_14-15" data-sentence="51:839">علی هدی</em> و <em rel="fa_34_24_17-18" data-sentence="114:820">فی ضلال</em> تعبیر مختلف شد، در اولی با کلمه <em>علی</em> ، و در دومی کلمه <em>فی</em> آمد، با اینکه<code class="page" rel="16,565"/> می‌توانست در هر دو بفرماید: لعلی هدی او علی ضلال ؟ بعضی<span class="footnote" rel="1" title="تفسیر فخر رازی، ج ۲۵، ص ۲۵۷">*</span> در پاسخ این سؤال گفته‌اند: اختلاف تعبیر برای اشاره به این نکته بوده که مهتدی و راه یافته مثل کسی می‌ماند که بر بالای مناره قرار دارد، و راه و پایانش را می‌بیند، و می‌بیند که راه به سعادت او منتهی می‌شود، لذا فرمود: <span class="aya" rel="34_24" data-words="14-15">لعلی هدی</span> -بر بالای هدایت است ، ولی گمراه از آنجا که فرو رفته در ظلمت است، حتی جای پای خود را نمی‌بیند، که کجا قدم بگذارد، تا چه رسد به اینکه منتهی الیه راه خود را ببیند، و بفهمد که چه وظیفه‌ای دارد، لذا در طرف ضلالت فرمود: <span class="aya" rel="34_24" data-words="16-18">أو فی ضلال</span>.</span> </p> <p><code class="aya" rel="34_25"/> <span class="aya" rel="34_25" data-words="1-10">قل لا تسئلون عما أجرمنا و لا نسئل عما تعملون</span> یعنی عمل و مخصوصا عمل شر و جرم از عامل خود به دیگری تجاوز نمی‌کند، و عمل زشت کسی و بالش به غیر او نمی‌رسد. پس غیر او کسی از آن باز خواست نمی‌شود، و بنا بر این، نه شما مسئول جرم مایید، و نه ما مسئول کارهای شماییم، بلکه خود شما مسئول کار خویشید. </p> <p>این جمله مقدمه و زمینه است برای آیه بعدی که متعرض مساله جمع و فتح است، چون دو طایفه وقتی از نظر عمل با هم مختلف شدند، یکی عمل خیر کرد، دیگری شر، واجب است که بین آنان فتحی پدید آید، یعنی این دو طایفه از هم متمایز شوند، تا جزای عمل هر طایفه به خود او برگردد، چه خیر و چه شر، چه سعادت و شقاوت، و آن کسی که چنین فتحی پدید می‌آورد، پروردگار متعال است. </p> <p>و اگر در آیه شریفه از عمل خود تعبیر به جرم، و از عمل مشرکین تعبیر به عمل کرد، و هر دو را جرم نخواند، و نفرمود: عما اجرمنا و عما تجرمون برای این است که در مناظره رعایت ادب را کرده باشد. </p> <p><code class="aya" rel="34_26"/> <span class="aya" rel="34_26" data-words="1-12">قل یجمع بیننا ربنا ثم یفتح بیننا بالحق و هو الفتاح العلیم</span> از آنجایی که واجب است جزای عمل هر کسی از نیکوکاران و بدکاران به خود او برگردد، و لازمه این قاعده آن است که نخست هر دو طایفه یک جا جمع شده، و سپس بین آنان جدایی بیفتد، و هر یک در یک سو قرار گیرند، ناگزیر این کار جز از کسی که مدبر امور انسانهاست، بر نمی‌آید، و او پروردگار متعال است، لذا در این آیه به رسول خود دستور می‌دهد به ایشان تذکر دهد که: آن کسی که بین ما و شما جمع نموده، سپس محق را در یک سو، و   <code class="page" rel="16,566"/> مبطل را در سویی دیگر قرار می‌دهد، خدا است، پس همو رب هر دو طایفه است، و هر یک ربی جداگانه ندارند، و او است که فتاح علیم است. فتاح است، چون با خلقت و تدبیر، هر چیزی را از ماسوای آن جدا می‌کند، هم چنان که فرموده: <span class="aya" rel="21_30" data-words="7-13">أن السماوات و الأرض کانتا رتقا ففتقناهما</span><span class="footnote" rel="1" title="آسمان و زمین یک پارچه بودند، سپس آنها را از یکدیگر جدا کردیم سوره انبیاء، آیه ۳۰">*</span> و هم علیم است، چون دانای به هر چیز است. </p> <p>پس آیه مورد بحث دو چیز را اثبات می‌کند، یکی بعث و قیامت را، تا همه یک جا جمع شده، سپس هر طایفه‌ای در صفی جداگانه قرار گیرند، نیکوکاران در صفی و بدکاران در صفی دیگر، و دوم انحصار این جدا سازی برای خدای تعالی، و این را از راه انحصار ربوبیت برای او اثبات می‌کند و از این طریق ربوبیت ارباب مشرکین را ابطال می‌نماید. </p> <p><span class="phrase">کلمه <em rel="fa_34_26_11-11" data-sentence="5:371">فتاح</em> یکی از اسماء حسنای خدا است، و <em rel="fa_34_26_11-11" data-sentence="92:328">فتح</em> به معنای فاصله و جدایی انداختن بین دو چیز است، به منظور اثری که بر این جدایی مترتب می‌شود، مثلا فتح باب، برای داخل شدن به این است که بین دو لنگه در جدایی بیندازیم، تا هر یک از دیگری جدا شده، و ما داخل خانه بشویم، و همچنین فتح بین دو چیز، جدایی انداختن بین آن دو است، تا از هم متمایز شوند، هم به ذات، و هم به صفات و هم به افعال.</span> </p> <h3> <span class="title" rel="34_22 34_23 34_24 34_25 34_26 34_27 34_28 34_29 34_30">احتجاج دیگر: خدایان خود را به من نشان بدهید... </span> </h3> <p> <code class="aya" rel="34_27"/> <span class="aya" rel="34_27" data-words="1-12">قل أرونی الذین ألحقتم به شرکاء کلا بل هو الله العزیز الحکیم</span> در این آیه دستوری دیگر به رسول گرامی‌اش ( ص) می‌دهد، و آن این است که از مشرکین بپرسد و بخواهد خدایان خود را به وی نشان دهند تا آن جناب ببیند، آیا آن صفاتی که واجب است در یک خدا و معبود باشد، در خدایان ایشان هست یا نه؟ مثلا آیا استقلال در حیات دارند؟ و آیا علم و قدرت و سمع و بصر دارند؟ یا خیر، و معنای آیه این است که: به ایشان بگو: به من نشان دهید آن خدایانی که ملحق به خدا کردید، و شریک او پنداشتید. </p> <p>آن گاه خودش این تقاضا را رد نموده، و فرموده: <em>کلا-نه</em> بتها شرکای خدا نیستند، چون مشرکین یا بتها را به عنوان معبود خود به وی نشان می‌دهند که یک مشت سنگ و چوب، و خالی از حیات و علم و قدرتند، و یا ارباب آن بتها را که ملائکه، و غیر از ملائکه می‌باشد نشان می‌دهند، و می‌گویند: ما ملائکه را می‌پرستیم، و بتها عنوان تماثیلی از آن ارباب دارند، که در این صورت هر چند خدایان ایشان خالی از حیات و علم و قدرت نیستند، و لیکن هر چه از صفات کمال دارند، خدای سبحان به ایشان افاضه فرموده، و خودشان در داشتن آن صفات،   <code class="page" rel="16,567"/> استقلال ندارند، و حتی در کارهایشان که اثر آن صفات است، مستقل نیستند، و با این حال دیگر آن استقلال در تدبیر که برای ارباب خود ادعا می‌کنند کجا است!پس وجود واجبی با کمال بی منتهایش مانع از آن است که یکی از مخلوقاتش در یکی از صفاتش با او شریک شود. </p> <p>مگر آنکه بگویند: خدای تعالی آن آلهه را در بعضی از شؤون خدایی یعنی در تدبیر خلق شرکت داده نه اینکه خودشان صلاحیت ذاتی داشته باشند، و اینهم با حکمت خدای تعالی منافات دارد. </p> <p>و به همین جهت در جمله‌ <span class="aya" rel="34_27" data-words="8-12">بل هو الله العزیز الحکیم</span> به این جواب پاسخ داده، و به این حجت اشاره فرموده، چون عزت خدا عبارت است از منیع بودن جانب او، از اینکه متجاوزی به حریم کمال او تجاوز کند، بی انتها است، و به هیچ حدی محدود نیست، و این عزت مانع از آن است که کسی یا چیزی شریک در صفات کمال او از قبیل ربوبیت و الوهیت ذاتی، بشود. <span class="phrase">پس کلمه <em rel="fa_34_27_11-11" data-sentence="8:229">عزیز</em> شرکت شریک را که ناشی از صلاحیت ذاتی او باشد نفی می‌کند، و اما اینکه کسی بدون صلاحیت ذاتی، بلکه به تملیک خدا شریک خدا شود، این هم از آنجایی که مستلزم اراده گزافی است، منافی با حکمت خدا است، و کلمه <em rel="fa_34_27_12-12" data-sentence="261:19">حکیم</em>  آن را نفی می‌کند.</span> </p> <p>با این بیان روشن شد که آیه شریفه متضمن برهان و حجتی قاطع است. پس سزاوار است که در آن دقت بیشتری بفرمایید. </p> <h3> <span class="title" rel="34_28">معنای آیه: <span class="aya" rel="34_28" data-words="1-6">و ما أرسلناک إلا کافة للناس...</span> و تقریر برهانی که با بیان عمومیت رسالت پیامبر (صلی اللَّه علیه و آله و سلم) بر توحید و نفی آلهه و شرکاء متضمن است</span> </h3> <p> <code class="aya" rel="34_28"/> <span class="aya" rel="34_28" data-words="1-15">و ما أرسلناک إلا کافة للناس بشیرا و نذیرا و لکن أکثر الناس لا یعلمون</span> <span class="phrase">راغب در مفردات می‌گوید: کلمه <em>کف</em> به معنای دست آدمی یعنی آن عضوی است که با آن دفع می‌کند و می‌گیرد، و <em>کففته</em> معنایش این است که من مچ او را گرفتم، و هم به این معنا است که من با دست خود او را دفع کردم، و متعارف شده که دفع را به هر وسیله که باشد، هر چند با غیر کف باشد کف می‌گویند حتی به کسی هم که نابینا شده مکفوف می‌گویند، و در قرآن کریم آمده که: <span class="aya" rel="34_28" data-words="1-6">و ما أرسلناک إلا کافة للناس</span> یعنی من تو را نفرستاده‌ام مگر برای اینکه جلوگیر مردم از گناه باشی، که البته در این آیه حرف <em>تاء</em> در آخر <em rel="fa_34_28_5-5" data-sentence="554:168">کافة</em> تای مبالغه است، نظیر تایی که در آخر کلمات راویة، و علامة، و نسابة، در می‌آید<span class="footnote" rel="1" title="مفردات راغب، ماده &lt;em&gt;کف&lt;/em&gt; ">*</span>.</span> </p> <p>   <code class="page" rel="16,568"/> <span class="phrase">مؤید گفتار وی این است که در آیه شریفه رسول خدا (ص) را به دو صفت بشیر و نذیر توصیف فرموده، و در نتیجه این دو کلمه دو حالند، که صفت <em rel="fa_34_28_5-5" data-sentence="130:18">کافة</em>  را بیان می‌کنند.</span> </p> <p>و چه بسا گفته<span class="footnote" rel="1" title="تفسیر کشاف، ج ۳، ص ۵۸۳">*</span> شده که: تقدیر آیه و ما ارسلناک الا ارسالة کافة للناس بوده یعنی ما تو را ارسال نکردیم مگر ارسالی که برای کافه مردم باشد، ولی این تفسیر خالی از بعد نیست، و بیهوده خود را به زحمت افکندن است. </p> <p>و اما اینکه کافه به معنای همگی و حال از کلمه <em>ناس</em> باشد، و معنا این باشد که ما تو را نفرستادیم مگر برای همگی مردم، صحیح نیست، چون علمای ادب جایز نمی‌دانند حال از صاحب حال آنهم صاحب حالی که مجرور است مقدم بیفتد. </p> <p>و بدان که منطوق آیه هر چند در باره مساله نبوت است، و در حقیقت از آیات قبل که راجع به توحید بود منتقل به مساله نبوت شده است، و لیکن مدلول آن حجتی دیگر بر مساله توحید است، چون رسالت از لوازم ربوبیت است، که شانش تدبیر امور مردم در طریق سعادتشان، و مسیرشان به سوی غایات وجودشان می‌باشد. </p> <p>پس عمومیت رسالت خاتم المرسلین، که رسول اوست، نه رسول غیر از او خود دلیل است بر اینکه ربوبیت نیز منحصر در اوست، چون اگر غیر از او ربی دیگر بود، او هم به مقتضای ربوبیتش رسولی می‌فرستاد، و دیگر رسالت رسول خدا (ص) عمومی و برای همه نمی‌بود، و مردم با بودن او محتاج به رسول دیگر می‌شدند که از ناحیه آن رب دیگر بیاید، و این همان معنایی است که علی (ع) -به طوری که روایت شده- بدان اشاره نموده، و فرموده: اگر برای پروردگار تو شریکی می‌بود، رسولان آن شریک نیز برای رساندن پیامهایش نزد شما می‌آمدند . </p> <p><span class="phrase">مؤید این معنا جمله‌ای است که در ذیل آیه آمده، و فرموده: <span class="aya" rel="34_28" data-words="10-15">و لکن أکثر الناس لا یعلمون</span>، چون اگر معنای آیه تنها همان بود که راغب در معنای کلمه <em rel="fa_34_28_5-5" data-sentence="194:153">کافة</em> گفت چیزی نبود که اکثر مردم آن را نفهمند، ولی دلالت انحصار رسالت در رسول خدا (ص) بر انحصار ربوبیت در خدای عز اسمه، چیزی است که اکثر مردم آن را نمی‌فهمند.</span> </p> <p>بنا بر این مفاد آیه این می‌شود: مشرکین نمی‌توانند شریکی برای خدا نشان دهند، در حالی که ما تو را نفرستادیم مگر بازدارنده جمیع مردم، در حالی که بشیر و نذیر باشی و اگر   <code class="page" rel="16,569"/> برای مشرکین خدایانی دیگر بود، ما نمی‌توانستیم تو را به سوی همه مردم بفرستیم، با اینکه عده‌ای بسیار از ایشان بندگان خدایی دیگرند-و خدا داناتر است-. </p> <p><code class="aya" rel="34_29"/> <span class="aya" rel="34_29" data-words="1-8">و یقولون متی هذا الوعد إن کنتم صادقین</span> در این جمله از وقت جمع و فتح، یعنی قیامت سؤال شده، و بنا بر این آیه مورد بحث متصل است به آیه ما قبل، که می‌فرمود: <span class="aya" rel="34_26" data-words="1-4">قل یجمع بیننا ربنا...</span>، و این خود یکی از شواهدی است بر معنایی که ما برای آیه‌ <span class="aya" rel="34_28" data-words="1-6">و ما أرسلناک إلا کافة للناس</span> کردیم، چون اگر معنا غیر از آن بود که ما گفتیم، آیه مورد بحث و آیه بعدی‌اش دو تا جمله معترضه می‌شدند، که بین آیه: <span class="aya" rel="34_28" data-words="1-3">و ما أرسلناک</span> و آیات بعد که متعرض مساله نبوتند فاصله شده‌اند. </p> <p><code class="aya" rel="34_30"/> <span class="aya" rel="34_30" data-words="1-11">قل لکم میعاد یوم لا تستأخرون عنه ساعة و لا تستقدمون</span> دستوری است از خدای تعالی به رسول گرامی‌اش، به اینکه پاسخشان دهد به اینکه: میعادی حتمی و معین دارند، که ممکن نیست تخلف بپذیرد، بلکه قطعا واقع خواهد شد، به این معنا که خدا به آمدن آن وعده‌ای داده که خلف آن نمی‌کند، چیزی که هست وقت وقوع آن پوشیده است، و کسی جز خود او از آن خبر ندارد. </p> <p>و اینکه بعضی مفسرین گفته‌اند: مراد از میعاد، روز مرگ است، صحیح نیست، چون مشرکین از روز مرگ سؤال نکرده بودند، زیرا قبلا هم وعده مرگ به ایشان نداده بود، تا بپرسند روز مرگ چه روزی است، بلکه وعده جمع و فتح داده بود، که از خصائص معاد است، نه روز مرگ. </p> <h3>بحث روایتی‌ <span class="title" rel="34_28 34_23"> (چند روایت در ذیل آیه: <span class="aya" rel="34_23" data-words="10-14">حتی إذا فزع عن قلوبهم...</span> و آیه: <span class="aya" rel="34_28" data-words="1-6">و ما أرسلناک إلا کافة للناس</span>) </span> </h3> <p> در تفسیر قمی در روایت ابی الجارود از امام باقر (ع) در ذیل آیه‌ <span class="aya" rel="34_23" data-words="10-25">حتی إذا فزع عن قلوبهم قالوا ما ذا قال ربکم قالوا الحق و هو العلی الکبیر</span> آمده که: فرمود چون اهل آسمانها از روز بعثت عیسی بن مریم تا روز بعثت محمد بن عبد اللَّه ( ص) هیچ وحیی نشنیده بودند، همین که خدای تعالی جبرئیل را به سوی محمد (ص) فرستاد، اهل آسمانها صوت وحی را شنیدند، که چون افتادن آهن بر روی سنگی صاف و محکم صدا کرد، پس همه تکان خوردند. </p> <p>و همین که از وحی فارغ شد جبرئیل نازل شد، به اهل هر آسمانی برخورد، پریشانی و فزع از دل‌های اهل آن آسمان زایل گشت، آن وقت به خود آمده، از یکدیگر پرسیدند: <code class="page" rel="16,570"/> پروردگارتان چه می‌گفت؟ و در پاسخ گفتند: خدا حق را گفت، و او علی و کبیر است<span class="footnote" rel="1" title="تفسیر قمی، ج ۲، ص ۲۰۲">*</span>. </p> <p>مؤلف: نظیر این روایت از طرق اهل سنت نقل شده که بعضی از آنها سندش تا رسول خدا  (ص) هست، و بعضی دیگر سندش موقوف است، و همه‌اش ذکر نشده، و به هر حال کلام رسول خدا (ص) مصداقی از مصادیق آیه است، ولی به هیچ وجه صلاحیت برای تفسیر آن ندارد. </p> <p>و در الدر المنثور از ابن مردویه، از ابن عباس<span class="footnote" rel="2" title="روح المعانی، ج ۲۲، ص ۱۳۷">*</span> و در مجمع البیان از ابن عباس، از رسول خدا (ص) روایت کرده‌اند که فرمود: به من پنج چیز داده‌اند، که به احدی از انبیای قبل از من ندادند، اول اینکه من مبعوث شده‌ام به کافه مردم، چه سرخ پوست، و چه سیاه پوست، و اما سایر انبیاء هر یک مبعوث می‌شد به قوم خودش دوم اینکه خدای تعالی مرا به وسیله رعب و وحشت یاری فرمود، دشمن من از مسافت یک ماه راه از من مرعوب می‌شود، سوم اینکه غنیمت برای من حلال شد، چهارم اینکه تمام روی زمین برایم مسجد و هم طهور شد، پنجم اینکه به من شفاعت دادند، و من آن را برای امتم در روز قیامت ذخیره کرده‌ام، و امتم ان شاء اللَّه اگر چیزی را شریک خدا نسازد، بدان نائل می‌شود<span class="footnote" rel="3" title="روح المعانی، ج ۲۲، ص ۱۳۷">*</span>. </p> <p>مؤلف: این معنا از ابن منذر، از ابی هریره، از رسول خدا (ص) نیز روایت شده. </p> <p>لیکن روایت مزبور معارض است با روایات بسیاری که می‌گویند: نوح (ع) نیز مبعوث بود برای رسالت به سوی تمام بشر، که در بعضی از آن روایات نام ابراهیم  (ع) و در بعضی دیگر همه انبیای اولوا العزم نیز برده شده. </p> <p>و از سوی دیگر اینکه شفاعت را یکی از خصائص رسول خدا (ص) دانست، مخالف است با روایات زیادی که برای سایر انبیاء هم شفاعت را اثبات می‌کند، خدای تعالی هم در قرآن شفاعت را خاص عموم کسانی دانسته که در دنیا شهید و گواه بر حق باشند، و فرموده: <span class="aya" rel="43_86" data-words="1-15">و لا یملک الذین یدعون من دونه الشفاعة إلا من شهد بالحق و هم یعلمون</span><span class="footnote" rel="4" title="یعنی هیچ کس از آنهایی که کفار مشرک به جای خدا می‌خوانند قادر بر شفاعت نیست، مگر کسانی که شاهد به حق باشند و می‌دانند سوره زخرف، آیه ۸۶">*</span> و قرآن کریم گواهی داده به اینکه حضرت عیسی (ع) از شهداء است،         <code class="page" rel="16,571"/> و فرموده: <span class="aya" rel="4_159" data-words="11-16">و یوم القیامة یکون علیهم شهیدا</span><span class="footnote" rel="1" title="روز قیامت مسیح شهید بر آنان است سوره نساء، آیه ۱۵۹">*</span>. </p> <p>و <span class="phrase">روایات از طرق عامه و خاصه در عمومیت رسالت رسول اسلام بسیار است، و از ظاهر بسیاری از آن روایات بر می‌آید که کلمه <em rel="fa_34_28_5-5" data-sentence="112:249">کافة</em> را در جمله: <span class="aya" rel="34_28" data-words="1-6">و ما أرسلناک إلا کافة للناس</span> حال از <em>ناس</em> گرفته، و حال را بر صاحب حال مقدم داشته، در حالی که علمای نحو در آن اختلاف دارند، بصری‌ها آن را جایز ندانسته، و کوفی‌ها جایزش می‌دانند.</span> </p> 
