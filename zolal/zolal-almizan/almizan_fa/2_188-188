<h3 class="ayas">سوره البقرة آیه ۱۸۸</h3><code class="section" rel="2_188-188"/><h3>ترجمه آیه</h3> <p> <span class="trans" rel="2_188">و اموال خود را در بین خود به باطل مخورید و برای خوردن مال مردم قسمتی از آن را به طرف حکام به رشوه و گناه سرازیر منمائید با اینکه می‌دانید که این عمل حرام است «۱۸۸» </span></p> <h3>بیان آیه</h3> <p> <span class="aya" rel="2_188" data-words="1-6">و لا تأکلوا أموالکم بینکم بالباطل</span> منظور از اکل اموال مردم گرفتن آن و یا مطلق تصرف در آن است، که بطور مجاز خوردن مال مردم نامیده می‌شود، مصحح این اطلاق مجازی آن است که خوردن نزدیک‌ترین و قدیمی‌ترین عمل طبیعی است که انسان محتاج به انجام آن است، برای اینکه آدمی از اولین روز پیدایشش اولین حاجتی که احساس می‌کند، و اولین عملی که بدان مشغول می‌شود تغذی است، سپس رفته رفته به حوائج دیگر طبیعی خود از قبیل لباس و مسکن و ازدواج پی می‌برد، <code class="page" rel="2,74"/> پس اولین تصرفی که از خود در مال احساس می‌کند همان خوردن است، و بهمین جهت هر قسم تصرف و گرفتن و مخصوصا در مورد اموال را خوردن مال می‌نامند، و این اختصاص به لغت عرب ندارد، زبان فارسی و سایر لغات نیز این اصطلاح را دارند. </p> <p>کلمه اموال جمع مال است، که به معنای هر چیزی است که مورد رغبت انسانها قرار بگیرد، و بخواهند که مالک آن شوند، و گویا این کلمه از مصدر میل گرفته شده، چون مال چیزی است که‌دل آدمی به سوی آن متمایل است. </p> <p>و کلمه بین به معنای فاصله‌ای است که به دو چیز یا بیشتر نسبت داده می‌شود، می‌گوئیم بین آن دو و یا بین آنها و کلمه باطل در مقابل حق است که به معنای امری است که به نحوی ثبوت داشته باشد، پس باطل چیزی است که ثبوت ندارد و اینکه حکم مخورید مال خود را به باطل را مقید کرد به قید بینکم دلالت دارد بر اینکه مجموعه اموال دنیا متعلق است به مجموعه مردم دنیا، منتها خدای تعالی از راه وضع قوانین عادله اموال را میان افراد تقسیم کرده، تا مالکیت آنان به حق تعدیل شود، و در نتیجه ریشه‌های فساد قطع گردد، قوانینی که تصرفات بیرون از آن قوانین هر چه باشد باطل است. </p> <h3> <span class="title" rel="2_188">امضای مالکیت خصوصی در قرآن</span> </h3> <p> پس این آیه شریفه به منزله بیان و شرح است برای آیه شریفه: <span class="aya" rel="2_29" data-words="3-8">خلق لکم ما فی الأرض جمیعا</span>، و اگر اموال را اضافه کرد به ضمیری که به مردم بر می‌گردد، و فرمود:  اموالتان، برای این بود که اصل مالکیت را که بنای مجتمع انسانی بر آن مستقر شده، امضا کرده و محترم شمرده باشد. </p> <p>آری بشر از اولین روزی که در روی پهنای زمین زندگی و سکونت کرده تا آنجا که تاریخ نشان می‌دهد فی الجمله اصل مالکیت را به رسمیت شناخته است و این اصل در قرآن کریم در بیش از صد مورد به لفظ ملک و مال و یا لام ملک و یا جانشینی افرادی در تصرف اموال افرادی دیگر تعبیر شده و در اینجا حاجتی به ذکر همه آن موارد نیست. </p> <p>و نیز در مواردی از قرآن کریم با معتبر شمردن لوازم مالکیت شخصی این نوع مالکیت را امضا فرموده، مثلا یکی از لوازم مالکیت صحت خرید و فروش است، و اسلام فرموده: <span class="aya" rel="2_275" data-words="22-24">أحل الله البیع</span><span class="footnote" rel="1" title="خدا خرید و فروش را حلال کرده سوره بقره آیه ۲۷۵&quot;">*</span> یکی دیگر معاملات دیگری است که با تراضی طرفین صورت بگیرد که در این باره فرموده: <span class="aya" rel="4_29" data-words="5-15">لا تأکلوا أموالکم بینکم بالباطل إلا أن تکون تجارة عن تراض</span><span class="footnote" rel="2" title="اموال خود را در بین خود به باطل مخورید، مگر آنکه معامله‌ای ناشی از رضایت طرفین باشد">*</span> و نیز فرموده:   </p> <p> سوره نساء آیه 28" <code class="page" rel="2,75"/> <span class="aya" rel="9_24" data-words="17-19">تجارة تخشون کسادها</span><span class="footnote" rel="1" title="و تجارتی که از کسادیش می‌هراسید محبوب‌تر است نزد خدا سوره توبه آیه ۲۴&quot;">*</span> و آیاتی دیگر به ضمیمه روایات متواتره‌ای که این لوازم را معتبر می‌شمارد، و آیات نامبرده را تایید می‌کند. </p> <p> <span class="aya" rel="2_188" data-words="7-16">و تدلوا بها إلی الحکام لتأکلوا فریقا من أموال الناس</span> کلمه <em>تدلوا</em> مضارع از باب افعال <em>ادلاء</em> است، و ادلاء به معنای آویزان کردن دلو در چاه است برای بیرون کشیدن آب، و این کلمه را به عنوان کنایه در دادن رشوه به حکام تا بر طبق میل آدمی رأی دهند استعمال می‌کنند و این کنایه‌ای است لطیف که می‌فهماند مثل رشوه دهنده که می‌خواهد حکم حاکم را به سود خود جلب کند، و با مادیات عقل و و جدان او را بدزدد، مثل کسی است که با دلو خود آب را از چاه بیرون می‌کشد. </p> <p>و <span class="phrase">کلمه <em rel="fa_2_188_13-13" data-sentence="5:660">فریق</em> به معنای یک قسمت جدا شده کنار گذاشته شده از هر چیز است، و جمله مورد بحث عطف است بر جمله <em>تاکلوا</em> و بنا بر این فعل <em>تاکلوا</em> بوسیله نهی قبلی مجزوم شده و گرنه <em>تاکلون</em> می‌شد، و ممکن است و او را به معنای <em>مع</em> بگیریم، و <em>تاکلوا</em> را با تقدیر <em>أن</em> ناصبه منصوب بدانیم و بگوئیم تقدیر کلام <em>مع أن تاکلوا</em> باشد، آن وقت مجموع آیه کلام واحدی شود، که یک غرض را افاده کند، و آن نهی از مصالحه‌ای است که راشی و مرتشی بر سر خوردن مال مردم می‌کنند، و مال مردم را بین خود تقسیم نموده حاکم یک مقدار از آن را که راشی به سویش ادلاء می‌کند بگیرد، و خود راشی هم یک مقدار دیگر را، با اینکه می‌دانند این مال باطل است، و حقی در آن ندارند.</span> </p> <h3>بحث روایتی‌ <span class="title" rel="2_188"> در ذیل آیه شریفه </span> </h3> <p> در کافی از امام صادق ع در تفسیر آیه روایت کرده که فرمود: مردم بر سر مال و حتی ناموس خود قمار می‌زدند، و خدای تعالی از این کار نهیشان کرد.<span class="footnote" rel="2" title="فروع کافی ج ۵ ص ۱۲۴">*</span> و نیز در کافی از ابی بصیر روایت کرده که گفت: به امام صادق ع عرضه داشتم معنای آیه: <span class="aya" rel="2_188" data-words="1-11">و لا تأکلوا أموالکم بینکم بالباطل و تدلوا بها إلی الحکام</span> در کتاب خدا چیست؟ فرمود: ای ابا بصیر خدای عز و جل می‌داند که در امت حکامی جائر پدید خواهند آمد، و خطاب در این آیه متوجه آنهاست، نه حکام عدل، ای ابا محمد اگر حقی بر کسی داشته باشی و او را دعوت کنی تا به یکی از حکام اهل ایمان مراجعه کنید، و او نپذیرد، و جز به مراجعه به     <code class="page" rel="2,76"/> حکام اهل جور رضایت ندهد، از کسانی خواهد بود که محاکمه به طاغوت می‌برد، و قرآن کریم در باره آنان می‌فرماید: <span class="aya" rel="4_60" data-words="1-21">أ لم تر إلی الذین یزعمون أنهم آمنوا بما أنزل إلیک و ما أنزل من قبلک، یریدون أن یتحاکموا إلی الطاغوت</span><span class="footnote" rel="1" title="هیچ می‌بینی کسانی را که می‌پندارند به آنچه به تو و انبیای قبل از تو نازل شده ایمان دارند و در عین حال می‌خواهند محاکمه نزد طاغوت ببرند سوره نساء آیه ۶۰&quot; فروع کافی ج ۷ ص ۴۱&quot;">*</span>. </p> <p>و در مجمع می‌گوید از ابی جعفر ع روایت شده که فرمود: منظور از باطل سوگند دروغ است، که به وسیله آن اموال مردم را بربایند.<span class="footnote" rel="2" title="مجمع البیان ج ۱ ص ۲۸۲">*</span> مؤلف: این یکی از مصادیق باطل است، و آیه شریفه مطلق است. </p> <h3>بحثی علمی و اجتماعی‌ <span class="title" rel="2_188"> پیرامون مالکیت فردی </span> </h3> <p> تمامی موجودات پدید آمده‌ای که هم اکنون در دسترس ما است-که از جمله آنها نبات و حیوان و انسان است-همه به منظور بقای وجود خود به خارج از دایره وجود خود دست انداخته در آن تصرف می‌کنند، تصرفاتی که ممکن است در هستی و بقای او دخالت داشته باشد، و ما هرگز موجودی سراغ نداریم که چنین فعالیتی نداشته باشد، و نیز فعلی را سراغ نداریم که از این موجودات سر بزند و منفعتی برای صاحبش نداشته باشد. </p> <p>این انواع نباتات است که می‌بینیم هیچ عملی نمی‌کنند، مگر برای آنکه در بقا و نشو و نمای خود و تولید مثلش از آن عمل استفاده کند، و همچنین انواع حیوانات و انسان هر چه می‌کند به این منظور می‌کند که به وجهی از آن عمل استفاده کند، هر چند استفاده‌ای خیالی یا عقلی بوده باشد و در این مطلب هیچ شبهه‌ای نیست. </p> <p>و این موجودات که دارای افعالی تکوینی هستند با غریزه طبیعی، و حیوان و انسان با شعور غریزی درک می‌کنند که تلاش در رفع حاجت طبیعی و استفاده از تلاش خود در حفظ وجود و بقا به نتیجه نمی‌رسد مگر وقتی که اختصاص در کار باشد، یعنی نتیجه تلاش هر یک مخصوص به خودش باشد، به این معنا که نتیجه کار یکی عاید چند نفر نشود، بلکه تنها عاید صاحب کار گردد،  این خلاصه امر و ملاک آن است. </p> <p>و بهمین جهت است که می‌بینیم یک انسان و یا حیوان و نبات که ما ملاک کارش را می‌فهمیم، هرگز حاضر نمی‌شود دیگران در کار او مداخله نموده و در فایده‌ای که صاحب     <code class="page" rel="2,77"/> کار در نظر دارد سهیم و شریک شوند، این ریشه و اصل اختصاص است‌که هیچ انسانی در آن شک و توقف ندارد، و این همان معنای لام در لنا و لک، مال من و مال تو است می‌باشد و نیز می‌گوئیم: مراست که چنین کنم، و توراست که چنین کنی. </p> <p>شاهد این حقیقت مشاهداتی است که ما از تنازع حیوانات بر سر دست‌آوردهای خود داریم، وقتی مرغی برای خود آشیانه‌ای می‌سازد و یا حیوانی دیگر برای خود لانه‌ای درست می‌کند نمی‌گذارد مرغ دیگر آن را تصرف کند، و یا برای خود شکاری می‌کند و یا طعامی می‌جوید، تا با آن تغذی کند، و یا جفتی برای خود انتخاب می‌کند، نمی‌گذارد دیگری آن را به خود اختصاص دهد، و همچنین می‌بینیم اطفال دست‌آوردهای خود را که یا خوردنی و یا اسباب بازی و یا چیز دیگر است با بچه‌های دیگر بر سر آن مشاجره می‌کند، و می‌گوید این مال من است، حتی طفل شیرخوار را می‌بینیم که بر سر پستان مادر با طفل دیگر می‌ستیزد، پس معلوم می‌شود مساله اختصاص و مالکیت امری است فطری و ارتکازی هر جاندار با شعور. </p> <p>پس از آنکه انسان در اجتماع قدم می‌گذارد، باز به حکم فطرت و غریزه‌اش همان حکمی را که قبل از ورود به اجتماع و در زندگی شخصی خود داشت معتبر شمرده، باز به حکم اصل فطرت از مختصات خود دفاع می‌کند، و برای این منظور همان اصل فطری و اولی خود را اصلاح نموده سر و صورت می‌دهد، و به صورت قوانین و نوامیس اجتماعی در آورده مقدسش می‌شمارد، اینجاست که آن اختصاص اجمالی دوران کودکی به صورت انواعی گوناگون شکل می‌گیرد، آنچه از اختصاص‌ها که مربوط به مال است ملک نامیده می‌شود، و آنچه مربوط به غیر مال است حق. </p> <p>انسانها هر چند ممکن است در تحقق ملک از این جهت اختلاف کنند که در اسباب تحقق آن اختلاف داشته باشند، مثلا جامعه‌ای وراثت را سبب مالکیت نداند، دیگری بداند، و یا خرید و فروش را سبب بداند ولی غصب را نداند، و یا جامعه‌ای غصب را اگر به دست زمامدار صورت بگیرد سبب ملک بداند، و یا از این جهت اختلاف کنند که در موضوع یعنی مالک ملک اختلاف داشته باشند، بعضی انسان بالغ و عاقل را مالک بدانند، و بعضی صغیر و سفیه را هم مالک بدانند، بعضی فرد را مالک بدانند، و بعضی دیگر جامعه را، و همچنین از جهات دیگری در آن اختلاف داشته باشند، و در نتیجه مالکیت بعضی را بیشتر کنند، و از بعضی دیگر بکاهند، برای بعضی اثبات کنند و از بعضی دیگر نفی نمایند. </p> <p>و لیکن اصل ملک فی الجمله و سربسته از حقایقی است که مورد قبول همه است، و چاره‌ای جز معتبر شمردن آن ندارند، و به همین جهت می‌بینیم آنها هم که مخالف مالکیتند مالکیت را از فرد سلب نموده، حق جامعه‌اش و یا حق دولتش می‌دانند، دولتی که بر جامعه<code class="page" rel="2,78"/> حکومت می‌کند ولی باز هم نمی‌توانند اصل مالکیت را از فرد انکار کنند، چون گفتیم مالکیت فردی امری است فطری، مگر اینکه حکم فطرت را باطل کنند، که بطلان آنهم مستلزم فنای انسان است. </p> <p>و ما ان شاء اللَّه به زودی پیرامون متعلقات این بحث یعنی اسباب آن که عبارت است از تجارت و ربح و ارث و غنیمت و حیازت و نیز موضوع آن یعنی بالغ و صغیر و عاقل و سفیه در موارد مناسب بحث خواهیم کرد. <code class="page" rel="2,79"/> </p>
