<h3 class="ayas">سوره غافر آیه‌های ۷ تا ۱۲</h3><code class="section" rel="40_7-12"/><h3>ترجمه آیات</h3> <p> <span class="trans" rel="40_7">آنان که عرش را حمل می‌کنند و آنان که پیرامون عرش هستند پروردگار خود را حمد و تسبیح می‌گویند و به او ایمان دارند و برای کسانی که ایمان آورده‌اند استغفار می‌کنند که ای پروردگار ما سعه رحمت و علم تو همه چیز را فرا گرفته پس کسانی را که توبه کردند و راه تو را پیروی نمودند بیامرز و از عذاب جهنم حفظ فرما.  «۷» </span><span class="trans" rel="40_8">پروردگار!ایشان را در جنات عدن که وعده‌شان داده‌ای داخل فرما هم ایشان را و هم پدران و همسران و ذریات ایشان را که صلاحیت دارند به درستی و به راستی که تنها تو عزیز فرزانه‌ای. <code class="page" rel="17,467"/> «۸» </span><span class="trans" rel="40_9"> و از کیفر گناهان و بدیها حفظشان کن که هر کس را تو از کیفر بدیها حفظش کنی براستی رحمتی بر او کرده‌ای رحمتی که رستگاری عظیم، همان رحمت است.  «۹» </span><span class="trans" rel="40_10">به درستی آنان که کافر شدند از نقطه‌ای دور ندا می‌شوند: خشم خدا از خشم خود شما بسیار بزرگتر و سخت‌تر است آیا یادتان هست که هر چه به سوی ایمان دعوت می‌شدید کفر می‌ورزیدید.  «۱۰» </span><span class="trans" rel="40_11">می‌گویند پروردگارا تو ما را دو بار میراندی و دو نوبت زنده کردی اینک به گناهان خود اعتراف می‌کنیم حال آیا راهی برای بیرون شدن از آتش هست؟.  «۱۱» </span><span class="trans" rel="40_12">این عذاب شما بدان جهت است که وقتی خدا به تنهایی خوانده می‌شد کفر می‌ورزیدید و چون به وی شرک ورزیده می‌شد به آن ایمان می‌آوردید پس حکم تنها از آن خدای بلند مرتبه بزرگ است.  «۱۲» </span></p>       <h3>بیان آیات</h3> <p> بعد از آنکه در آیات قبل تکذیب کفار و جدال به باطلشان در آیات خدا را خاطرنشان ساخت و نیز اشاره کرد به اینکه اینها نمی‌توانند خدا را عاجز سازند و خدا از اینان غافل نیست، بلکه منظور او از این دعوت همین است که اینان تکذیب و جدال بکنند، تا از دیگران متمایز و جدا گشته، کلمه عذاب بر علیه آنان حتمی شود، اینک در این آیات به آغاز کلام برگشت کرده، به آنجا که می‌فرمود: نازل کردن کتاب و به پا خاستن دعوت به منظور مغفرت و قبول توبه جمعی و عقاب جمعی دیگر است، در این آیات خاطر نشان می‌سازد که مردم در مقابل این دعوت دو جورند. یک طایفه آنهایند که ملائکه حامل عرش خدا و طواف کنندگان پیرامون آن برایشان استغفار می‌کنند و آنان عبارتند از: توبه کنندگان که به سوی خدا بر می‌گردند و راه او را پیروی می‌کنند و نیز صلحا از پدران و همسران و ذریه ایشانند. </p> <p>و دسته دوم عبارتند از، کسانی که به جرم کفر ورزیدن به توحید، اهل عذابند. </p> <p> <span class="aya" rel="40_7" data-words="1-12">الذین یحملون العرش و من حوله یسبحون بحمد ربهم و یؤمنون به...</span> خدای سبحان در این آیه و در هیچ جا از کلام عزیزش معرفی نفرموده که این حاملان عرش چه کسانی هستند، آیا از ملائکه‌اند؟ یا کسانی دیگر؟ ولی عطف کردن جمله <em>و من حوله</em> بر حاملان عرش، اشعار دارد بر اینکه حاملان عرش هم از ملائکه‌اند: چون در آیه <span class="aya" rel="39_75" data-words="1-7">و تری الملائکة حافین من حول العرش</span><span class="footnote" rel="1" title="و ملائکه را می‌بینی که پیرامون عرش در طوافند سوره زمر، آیه ۷۵">*</span> تصریح دارد که طواف کنندگان پیرامون عرش از   <code class="page" rel="17,468"/> ملائکه‌اند. پس نتیجه می‌گیریم که حاملین عرش نیز از این طایفه‌اند. </p> <p>و ما در جلد هشتم این کتاب گفتار مفصلی پیرامون معنای عرش گذراندیم. </p> <p>و با در نظر داشتن آن بحث معنای جمله‌ <span class="aya" rel="40_7" data-words="1-6">الذین یحملون العرش و من حوله</span> چنین می‌شود: آن ملائکه‌ای که حامل عرشند، عرشی که تمامی اوامر و همه احکام الهی از آنجا صادر می‌شود اوامر و احکامی که با آنها امور عالم تدبیر می‌شود، و نیز آن ملائکه‌ای که پیرامون عرشند، یعنی مقربین از ملائکه، چنین و چنان می‌کنند. </p> <p> <span class="aya" rel="40_7" data-words="7-9">یسبحون بحمد ربهم</span> -یعنی خدا را منزه می‌دارند، در حالی که این تنزیهشان همراه با ثنای پروردگارشان است. پس ملائکه، خدای تعالی را از هر چیز که لایق ساحت قدس او نیست، و از آن جمله شریک داشتن در ملک، منزه می‌دارند و بر فعل او و تدبیرش ثنا می‌گویند. </p> <p> <span class="aya" rel="40_7" data-words="10-12">و یؤمنون به</span> -ایمان آوردن ملائکه به خدا-با اینکه حامل عرش ملک و تدبیر خدایند و یا پیرامون آن طواف می‌کنند تا او امر صادره را بگیرند و نیز او را از هر نقصی تنزیه نموده بر افعالش ثنا می‌گویند-به این معنا است که ملائکه به وحدانیت خدا در ربوبیت و الوهیت ایمان دارند. پس ذکر عرش و نسبت دادن تنزیه و تحمید و ایمان به ملائکه خود ردی است بر مشرکین که ملائکه مقرب خدا را شرکای خدا در ربوبیت و الوهیت می‌پنداشتند و آنها را به جای خدا ارباب خود گرفته و می‌پرستیدند. </p> <h3> <span class="title" rel="40_7 40_8 40_9 40_10 40_11 40_12">توضیح استغفار و دعای ملائکه حامل عرش و پیرامونیان عرش برای مؤمنان و پدران و همسران و فرزندان ایشان</span> </h3> <p> <span class="aya" rel="40_7" data-words="13-16">و یستغفرون للذین آمنوا</span> -یعنی از خدای سبحان می‌خواهند تا هر کس را ایمان آورده بیامرزد. </p> <p> <span class="aya" rel="40_7" data-words="17-23">ربنا وسعت کل شیء رحمة و علما...</span> -این جمله حکایت متن استغفار ملائکه است، ملائکه قبل از درخواست خود نخست خدا را به سعه رحمت و علم ستوده‌اند، و اگر در بین صفات خداوندی رحمت را نام برده و آن را با علم جفت کردند، بدین جهت است که خدا با رحمت خود بر هر محتاجی انعام می‌کند و با علم خود احتیاج هر محتاج و مستعد رحمت را تشخیص می‌دهد. </p> <p> <span class="aya" rel="40_7" data-words="24-33">فاغفر للذین تابوا و اتبعوا سبیلک و قهم عذاب الجحیم</span> حرف <em>فا</em> که بر سر این جمله آمده، می‌فهماند که جمله فرع و نتیجه ثنایی است که در جمله قبلی کرده، و خدا را به سعه علم و رحمت ستودند. و مراد از راهی که مؤمنین از آن پیروی کردند، همان دینی است که خدا برای آنان تشریع کرده، و آن دین اسلام است. و پیروی دین اسلام عبارت است از اینکه عمل خود را با آن تطبیق دهند. پس مراد از <em>توبه</em> <code class="page" rel="17,469"/> این است که با ایمان آوردن به طرف خدا برگردند. </p> <p>و معنای جمله این است که: خدایا حال که رحمت و علم تو واسع است، پس کسانی را که با ایمان آوردن به یگانگی تو و با پیروی دین اسلام، به سوی تو برگشتند، بیامرز و از عذاب جحیم حفظشان فرما. و این همان غایت و غرض نهایی از مغفرت است. <code class="aya" rel="40_8"/> <span class="aya" rel="40_8" data-words="1-7">ربنا و أدخلهم جنات عدن التی وعدتهم...</span> در این آیه مجددا ندای <em>ربنا</em> را تکرار کردند تا عطوفت الهی را بیشتر برانگیزند. و مراد از وعده‌ای که خدای تعالی داده، وعده‌هایی است که به زبان انبیایش و در کتب آسمانی‌اش داده است. </p> <p> <span class="aya" rel="40_8" data-words="8-16">و من صلح من آبائهم و أزواجهم و ذریاتهم</span> <span class="phrase">-این جمله عطف است بر محل ضمیری که در جمله <em rel="fa_40_8_3-3" data-sentence="42:64">ادخلهم</em> است، و مراد از <em>صلاحیت</em> ، صلاحیت برای داخل بهشت شدن است.</span> و معنای جمله چنین است: پروردگارا و هر کس از ایشان و پدران و همسران و فرزندان ایشان که صلاحیت داخل شدن بهشت را دارند، داخل بهشت‌های عدن بفرما. </p> <p>این نکته از سیاق آیات به خوبی معلوم است که استغفار ملائکه برای عموم مؤمنین است و نیز معلوم است که مؤمنین را دو قسمت کردند: یکی آن مؤمنینی که خودشان توبه کرده و راه خدا را پیروی کردند که خدا هم وعده جنات عدن به ایشان داده. و قسم دوم آن مؤمنینی که خودشان چنین نبوده‌اند و لیکن صلاحیت داخل شدن در بهشت را دارند و ملائکه قسم اول را متبوع و قسم دوم را تابع آنان خواندند. </p> <p>از این تقسیم برمی‌آید طایفه اول اشخاصی هستند که در ایمان و عمل کاملند، چون مقتضای حقیقت معنای‌ <span class="aya" rel="40_7" data-words="25-29">للذین تابوا و اتبعوا سبیلک</span> همین است، لذا اول این طایفه را ذکر کردند و از پروردگار خود خواستند تا ایشان را بیامرزد و وعده بهشت عدنی که به ایشان داده در حقشان منجز فرماید. </p> <p>و طایفه دوم در مقام و منزلت پایین‌تر از طایفه اولند. کسانی هستند که ایمان و عمل صالح خود را به حد کمال نرسانده‌اند و ایمانی ناقص و ضعیف دارند و عملی زشت. ولی به طایفه اول منسوبند، یا پدر و یا فرزند و یا همسر آنهایند لذا سپس این طایفه را ذکر کرده و از خدای تعالی درخواست کرده‌اند که این طایفه را هم به طایفه اول کاملین در ایمان در جنات عدن ملحق نموده، و از بدی‌ها حفظشان فرماید. </p> <p><span class="phrase">بنا بر این بیان، آیه شریفه مورد بحث در معنای آیه‌ <span class="aya" rel="52_21" data-words="1-17">و الذین آمنوا و اتبعتهم ذریتهم بإیمان ألحقنا بهم ذریتهم و ما ألتناهم من عملهم من شیء</span><span class="footnote" rel="1" title="و آنان که به خدا ایمان آوردند و فرزندانشان هم در ایمان پیرو ایشان شدند ما آن فرزندان را به آنها برسانیم و از عمل فرزندان هیچ نکاهیم سوره طور، آیه ۲۱">*</span> خواهد بود، با این تفاوت که آیه مورد بحث دامنه شمولش وسیع‌تر است، چون شامل پدران و همسران نیز می‌شود، به خلاف آیه سوره طور که تنها شامل <em rel="fa_40_8_16-16" data-sentence="521:150">ذریات</em> می‌شود، و از نظر دیگر نیز وسیع‌تر است، چون در آیه سوره طور ایمان ذریه قید شده و در آیه مورد بحث صلاحیت ذریه و آبا و ازواج، و صلاحیت اعم از ایمان است.</span> </p> <p> <span class="aya" rel="40_8" data-words="17-20">إنک أنت العزیز الحکیم</span> <span class="phrase">-ملائکه این جمله را آوردند تا درخواست‌های خود را تعلیل کنند، چیزی که هست، مقتضای ظاهر کلام این بود که بگویند: انک انت الغفور الرحیم چون مغفرت و رحمت خدا را درخواست کرده بودند، لیکن به جای آن گفتند: <em rel="fa_40_8_19-20" data-sentence="198:272">عزیز الحکیم</em> ، و این بدان جهت است که در آغاز مسألت خود، خدا را به رحمت و علم ستوده بودند، و لازمه سعه رحمت یعنی عموم اعطا این است که هر چه بخواهد و به هر که بخواهد عطا کند، و کسی جلوگیرش نباشد، و این همان <em>عزت</em> است، چون عزت هم به همین معنا است که قدرت بر اعطا و منع داشته باشد.</span> </p> <p>و لازمه سعه علم او و شمول دامنه علمش به تمامی موجودات این است که علم او به تمامی اقطار و نواحی فعل خودش نافذ باشد و در هیچ جهت جهل نداشته باشد و لازمه داشتن چنین علمی این است که هر عملی می‌کند متقن و از هر جهت درست باشد و این همان حکمت است. </p> <p>پس اینکه فرمود: <span class="aya" rel="40_8" data-words="17-20">إنک أنت العزیز الحکیم</span> در معنای شفیع قرار دادن سعه رحمت و سعه علم خدای تعالی است که در آغاز درخواست خود، به عنوان زمینه چینی برای بیان حاجت یعنی آمرزش و بهشت ذکر کرده بودند. </p> <p><code class="aya" rel="40_9"/> <span class="aya" rel="40_9" data-words="1-10">و قهم السیئات و من تق السیئات یومئذ فقد رحمته...</span> <span class="phrase">از ظاهر سیاق چنین برمی‌آید که ضمیر در کلمه <em>قهم</em> به مجموع‌ <span class="aya" rel="40_7" data-words="25-26">للذین تابوا</span> و  <em rel="fa_40_8_9-10" data-sentence="136:11">من صلح</em> برمی‌گردد.</span> </p> <h3> <span class="title" rel="40_9">مراد از <em>سیئات</em> در دعای ملائکه برای تائبین و صالحین: <span class="aya" rel="40_9" data-words="1-3">و قهم السیئات...</span> </span> </h3> <p> و مراد از <em>سیئات</em> -به طوری که دیگران گفته‌اند<span class="footnote" rel="2" title="روح المعانی، ج ۲۴، ص ۴۸">*</span> -آثار گناهان است که همان کیفر آنهاست. و اگر آثار گناهان را <em>سیئات</em> خوانده، بدین مناسبت است که کیفر بدی هم     <code class="page" rel="17,471"/> بدی است، هم چنان که خدای تعالی فرموده: <span class="aya" rel="42_40" data-words="1-5">و جزاء سیئة سیئة مثلها</span><span class="footnote" rel="1" title="و جزای بدی، بدیی مثل آن است سوره شوری، آیه ۴۰">*</span>. </p> <p>بعضی<span class="footnote" rel="2" title="روح المعانی، ج ۲۴، ص ۴۸">*</span> هم گفته‌اند: مراد از کلمه <em>سیئات</em> خود گناهان و نافرمانیها است و در کلام چیزی که مضاف به کلمه <em>سیئات</em> بوده حذف شده، و تقدیر کلام و قهم جزاء السیئات <em>و یا</em> و قهم عذاب السیئات بوده، یعنی: پروردگارا ایشان را از جزای گناهان و یا عذاب گناهان حفظ بفرما. </p> <p>و ظاهرا این آیه هم از آیاتی است که دلالت می‌کند بر اینکه پاداش روز قیامت خود اعمال است، هم چنان که کیفر اعمال زشت نیز خود آن اعمال است و امثال این گونه آیات در کلام خدای تعالی بسیار و مکرر آمده، مانند: <span class="aya" rel="52_16" data-words="8-12">إنما تجزون ما کنتم تعملون</span><span class="footnote" rel="3" title="تنها جزایتان همان اعمالی است که می‌کردید سوره تحریم، آیه ۷">*</span>. </p> <p>و به هر حال مراد از <em>سیئات</em> که ملائکه درخواست حفظ مؤمنین را از آنها کرده‌اند، هراس‌ها و شدایدی است که در روز قیامت همه با آن مواجهند، نه عذاب جهنم، تا جمله <span class="aya" rel="40_7" data-words="30-33">و قهم عذاب الجحیم</span> و جمله‌ <span class="aya" rel="40_9" data-words="1-3">و قهم السیئات</span> دو جمله تکراری شود. </p> <p><span class="phrase">بعضی<span class="footnote" rel="4" title="روح المعانی، ج ۲۴، ص ۴۸">*</span> گفته‌اند: مراد از <em>سیئات</em> خود آن گناهانی است که در دنیا واقع می‌شود، و کلمه <em rel="fa_40_9_8-8" data-sentence="159:114">یومئذ</em> هم اشاره به دنیا است و معنای جمله این است که: پروردگارا مؤمنین را به توفیق خود در دنیا از ارتکاب گناهان حفظ فرما.</span> </p> <p>ولی این تفسیر صحیح نیست، چون سیاق مؤید آن است که مراد از کلمه <em>یومئذ- امروز</em> روز قیامت باشد هم چنان که جمله‌ <span class="aya" rel="40_7" data-words="30-33">و قهم عذاب الجحیم</span> در آیه هفتم و جمله‌ <span class="aya" rel="40_8" data-words="2-5">و أدخلهم جنات عدن</span> در آیه هشتم نیز شاهد بر این است که گفتگو در این سیاق در باره روز قیامت است، پس حق این است که مراد از کلمه <em>سیئات</em> هول و هراسها و شدایدی است که در روز قیامت برای مردم ظهور می‌کند. </p> <p>و از این آیات که مشتمل بر دعای ملائکه و درخواست ایشان برای مؤمنین است دو نکته استفاده می‌شود: اول، رعایت ادبی است که ملائکه در دعای خود کرده‌اند و قبل از درخواست حاجت، خدای عزیز را حمد و ثنا گفته‌اند و علاوه بر این، از اسمای حسنای او اسمایی را که مناسب با درخواستشان بوده شفیع قرار داده‌اند. </p> <p>         <code class="page" rel="17,472"/> دوم اینکه، درخواست آمرزش را قبل از درخواست بهشت کرده‌اند و این معنا یعنی ذکر آمرزش قبل از ذکر بهشت در کلام خدای تعالی هر جا که با هم آمده‌اند مکرر آمده. و همین هم با عقل موافق است، برای اینکه به دست آمدن استعداد برای درک هر نعمتی، با زوال موانع تامین می‌شود، یعنی اول باید موانع برطرف گردد، بعد نعمت به دست آید. </p> <h3> <span class="title" rel="40_7 40_8 40_9 40_10 40_11 40_12">توضیحی در مورد عدم منافات در خواست مغفرت و بهشت برای تائبین و مؤمنین، با اینکه بر خدا واجبست تائبین و مؤمنین را ببخشد و مؤمنان را داخل بهشت کند</span> </h3> <p> بعضی<span class="footnote" rel="1" title="مجمع البیان، ج ۸، ص ۵۱۵">*</span> از مفسرین گفته‌اند: جمله‌ <span class="aya" rel="40_7" data-words="24-26">فاغفر للذین تابوا...</span> دلالت دارد بر اینکه برداشتن و اسقاط عقاب بعد از توبه، تفضلی است از خدای تعالی، چون اگر واجب بود دیگر احتیاج نداشت ملائکه درخواست آن را بکنند، بلکه خود خدای تعالی عقاب تائبین را اسقاط می‌کرد. </p> <p>لیکن این استدلال صحیح نیست، برای اینکه واجب بودن اسقاط عقاب تائبین یا صدور هر کار دیگر از خدای تعالی منافاتی با صحت درخواست آن ندارد، به شهادت کلام خود ملائکه، که بعد از استغفار گفته‌اند: <span class="aya" rel="40_8" data-words="1-7">ربنا و أدخلهم جنات عدن التی وعدتهم</span><span class="footnote" rel="2" title="پروردگارا در آن جنات عدنی که به ایشان وعده داده‌ای داخلشان کن">*</span>، چون می‌بینیم با اعترافشان به اینکه خدا وعده جنات عدن داده و با اینکه ملائکه می‌دانند که خدا خلف وعده نمی‌کند، با این حال درخواست کرده‌اند که مؤمنین را داخل آن جنات بفرماید. </p> <p>و از این آیه صریحتر آیه: <span class="aya" rel="3_194" data-words="1-16">ربنا و آتنا ما وعدتنا علی رسلک و لا تخزنا یوم القیامة إنک لا تخلف المیعاد</span><span class="footnote" rel="3" title="پروردگارا و آنچه که به وسیله فرستادگانت به ما وعده داده‌ای، به ما بده و ما را در قیامت خوار مگردان که تو خلف وعده نمی‌کنی سوره عمران، آیه ۱۹۴">*</span> می‌باشد که حکایت دعای خود مؤمنین است. </p> <p>و قبول توبه از چیزهایی است که خدای تعالی بر خود واجب کرده و آن را حق توبه کنندگان دانسته و فرموده: <span class="aya" rel="4_17" data-words="1-16">إنما التوبة علی الله للذین یعملون السوء بجهالة ثم یتوبون من قریب فأولئک یتوب الله علیهم</span><span class="footnote" rel="4" title="جز این نیست که قبول توبه کسانی که عمل زشت می‌کنند و بلافاصله توبه می‌کنند، بر خدا واجب و حق توبه کنندگان است و ایشان (مطمئن باشند که) خدا از گناهانشان در می‌گذرد سوره نساء، آیه ۱۷">*</span> بنا بر این طلب هر حقی که خدا بر خود واجب کرده، از قبیل درخواست مغفرت گناه توبه کننده (و درخواست طلب روزی، و یا استجابت دعا و امثال آن) در حقیقت مراجعه به خداست برای اینکه وعده خود را انجاز کند، و نیز اظهار اشتیاق برای رسیدن به رستگاری به سبب کرامت اوست. </p> <p>         <code class="page" rel="17,473"/> و همچنین صرف اینکه می‌دانیم فلان رفتار خدا با بندگانش تفضل است، دلیل نمی‌شود بر اینکه این رفتار بر خدا واجب نیست، چون هر عطیه از عطایای خدا که فرض کنی، تفضل او است، چه واجب الصدور باشد و چه غیر واجب، چون اگر صدور فعلی از افعال از خدای تعالی واجب باشد، چنان نیست که دیگری در ایجاب آن دخالت کرده باشد و خدا را مقهور تاثیر خود ساخته باشد، چون مؤثر در هر چیز تنها و تنها خود او است و چیزی در او اثر نمی‌گذارد. و معنای وجوب صدور آن فعل این است که خدای عزیز، صدور آن را بر خود واجب کرده. و برگشت معنای وجوب، به این است که‌خدای عزیز قضا رانده که این کار انجام شود و این عطیه افاضه گردد و قضایش هم حتمی است. </p> <p>پس اگر آن کار را که فرض کردیم بر خود واجب کرده، انجام می‌دهد به مشیتی از ناحیه خویش انجام می‌دهد، او منزه است از اینکه دیگری او را به کار مجبور و کاری را بر او الزام کند، بلکه اگر آن کار عطیه‌ای باشد، در عین اینکه بر حسب فرض واجب بوده، تفضلی است که کرده. پس فعل او تفضلی است از او هر چند که واجب الصدور باشد و اما اگر واجب الصدور نباشد، تفضل بودنش واضح‌تر است. </p> <p><code class="aya" rel="40_10"/> <span class="aya" rel="40_10" data-words="1-15">إن الذین کفروا ینادون لمقت الله أکبر من مقتکم أنفسکم إذ تدعون إلی الإیمان فتکفرون</span> <span class="phrase">کلمه <em rel="fa_40_10_5-5" data-sentence="5:33">مقت</em> به معنای شدیدترین مرحله خشم است.</span> خدای تعالی بعد از آنکه پاره‌ای از آثار ایمان مؤمنین را برشمرد، اینک به سراغ کفار برگشته، پاره‌ای از آثار سویی که از جهت کفر دارند، برمی‌شمارد. </p> <p>و ظاهر این آیه و آیه بعدش این است که: ندایی که در این آیه حکایت می‌کند، ندایی است که کفار در آخرت و بعد از داخل شدن در آتش به آن نداء می‌شوند. آن هنگامی که عذاب کفر خود را می‌چشند و می‌فهمند که کفرشان در دنیا در حقیقت خشم گرفتن بر خودشان بوده است، آن روزی که از طرف انبیا دعوت می‌شدند به سوی ایمان و آن دعوت را مسخره می‌کردند، به دست خود این آتش را برای خود افروختند و خویشتن را به هلاکت دایمی دچار کردند. </p> <p>در آن روز از جانب خدای سبحان این ندا را می‌شنوند: سوگند می‌خورم که شدت خشم خدا برای شما خیلی بزرگتر و بیشتر از شدت خشمی است که خودتان بر خود گرفتید، آن هنگام که دعوت می‌شدید-اگر مضارع آورده به اعتبار حکایت حال گذشته معنای گذشته را می‌دهد-به سوی ایمان، یعنی انبیا شما را بدان دعوت می‌کردند، و شما کفر می‌ورزیدید. <code class="page" rel="17,474"/><code class="aya" rel="40_11"/> </p><h3> <span class="title" rel="40_11 40_7 40_8 40_9 40_10 40_12">حکایت اعتراف بی حاصل کفار دوزخی به یقینشان به معاد و اقرارشان به گناهانشان، برای نجات یافتن از عذاب</span> </h3> <p> <span class="aya" rel="40_11" data-words="1-14">قالوا ربنا أمتنا اثنتین و أحییتنا اثنتین فاعترفنا بذنوبنا فهل إلی خروج من سبیل</span> سیاق آیه و ما قبل آن اشعار دارد که کفار این سخن را بعد از شنیدن آن پاسخ می‌گویند، در حالی که در آتش قرار دارند، به دلیل اینکه در آخرش می‌گویند: <span class="aya" rel="40_11" data-words="10-14">فهل إلی خروج من سبیل</span> -آیا راهی هست که ما از آتش بیرون شویم؟ . </p> <p>کفار قبل از این التماس، نخست اعتراف به گناه می‌کنند و این خود نوعی سبب خواهی و توسل است، برای نجات از عذاب، اما <span class="aya" rel="38_3" data-words="8-11">و لات حین مناص</span> وقتی این تشبثات را می‌کنند که کار از کار گذشته، برای اینکه تا چندی که در دنیا بودند نسبت به مساله معاد در شک بودند و ایمانی به بازگشت به سوی خدا نداشتند و به همین جهت آن را انکار نموده و روز حساب را فراموش کردند. و همین فراموشی روز حساب باعث افسار گسیختگی ایشان در گناهان شد که بدون هیچ پروایی به سوی گناهان شتافتند. آری فراموشی روز جزا کلید تمامی گناهان و گمراهی‌ها است، هم چنان که خدای تعالی فرموده: <span class="aya" rel="38_26" data-words="20-32">إن الذین یضلون عن سبیل الله لهم عذاب شدید بما نسوا یوم الحساب</span><span class="footnote" rel="1" title="آنهایی که از راه خدا گمراه شدند عذابی سخت دارند، به خاطر اینکه روز حساب را فراموش کردند سوره ص، آیه ۲۶">*</span>. </p> <p>آن گاه وقتی خداوند قبض روحشان کرد که به حساب اماته‌ای بعد از اماته‌ای دیگر بود، و سپس زنده‌شان کرد، که احیایی بعد از احیای دیگر بود، آن وقت شک و تردیدشان در باره بعث و برگشتن به سوی خدا از بین رفت، چون بقای بعد از مرگ و حیات بعد از حیات را عینا دیدند، با اینکه در دنیا مردن را فنا و نابودی می‌پنداشتند، و می‌گفتند: <span class="aya" rel="23_37" data-words="1-12">إن هی إلا حیاتنا الدنیا (نموت و نحیا) و ما نحن بمبعوثین</span><span class="footnote" rel="2" title="زندگی به جز همین زندگی دنیایی ما نیست، و ما هرگز مبعوث نخواهیم شد سوره انعام، آیه ۲۹">*</span>. </p> <p>و کوتاه سخن آنکه: در آن روز با حاصل شدن یقین، شک و تردیدی برایشان نمی‌ماند، ولی گناهان و نافرمانیها باقی مانده است‌و به همین جهت است که برای خلاصی از عذاب یک بار متوسل به اعتراف به یقین خود می‌شوند که خدایا دیگر شک و تردید نداریم و یقین پیدا کردیم و قرآن این اعترافشان را چنین حکایت می‌کند: <span class="aya" rel="32_12" data-words="1-18">و لو تری إذ المجرمون ناکسوا رؤسهم عند ربهم ربنا أبصرنا و سمعنا فارجعنا نعمل صالحا إنا موقنون</span><span class="footnote" rel="3" title="و اگر مجرمین را ببینی که در آن روز نزد پروردگارشان سرها به زیر افکنده می‌گویند: پروردگارا به عیان دیدیم و شنیدیم، حال ما را برگردان تا عمل صالح کنیم که دیگر صاحب یقین شدیم">*</span> و باری دیگر     </p> <p>سوره الم سجده، آیه 12.  <code class="page" rel="17,475"/> متوسل می‌شوند به اعتراف به گناهان خود، هم چنان که آیه مورد بحث آن را حکایت می‌کند، به اینکه تا در دنیا بودند خود را در اراده و افعال آزاد و مستقل می‌دانستند، به طوری که می‌توانستند بدون هیچ رادعی هر چیزی را بخواهند و هر کاری را بکنند، بدون اینکه حساب و کتابی در نظر داشته باشند، و بدون اینکه صواب و خطایی بفهمند. </p> <p>از این بیان روشن می‌شود که به چه وجهی جمله‌ <span class="aya" rel="40_11" data-words="8-9">فاعترفنا بذنوبنا</span> را با حرف  <em>فاء</em> بر جمله‌ <span class="aya" rel="40_11" data-words="3-7">أمتنا اثنتین و أحییتنا اثنتین</span> مترتب کرد و آن را فرع این قرار داد. آری، اعتراف در حقیقت فرع و مترتب بر یقین یافتن به معاد است، چون وقتی این یقین پیدا شود، یقین دیگری به دنبالش پیدا می‌شود، و آن این است که انحرافهایشان از راه خدا ضلالت و گناه بود. </p> <h3> <span class="title" rel="40_11">مراد از دو اماته و دو احیاء در سخن کفار در جهنم: <span class="aya" rel="40_11" data-words="2-7">ربنا أمتنا اثنتین و أحییتنا اثنتین...</span> و وجوه مختلف در این باره</span> </h3> <p> و مراد از اینکه گفتند: <span class="aya" rel="40_11" data-words="3-7">أمتنا اثنتین و أحییتنا اثنتین</span> -دو بار ما را میراندی و دو بار زنده کردی -به طوری که بعضی<span class="footnote" rel="1" title="تفسیر روح المعانی، ج ۲۴، ص ۵۲">*</span> گفته‌اند-میراندن در آخرین روز زندگی دنیا و زنده کردن در برزخ است و سپس میراندن از برزخ، و زنده کردن در قیامت برای حساب است. پس آیه شریفه که سخن از دو میراندن و دو زنده کردن دارد، اشاره به میراندن بعد از زندگی دنیا و میراندن بعد از زندگی در برزخ، و احیای در برزخ، و احیای در قیامت می‌کند، چون اگر زندگی در برزخ نبود، دیگر میراندن دومی تصور صحیحی نداشت، چون هم میراندن باید بعد از زندگی باشد و هم احیا باید بعد از مردن و هر یک از این دو باید مسبوق به خلافش باشد و گرنه <em>اماته</em> و <em>احیاء</em> نمی‌شود. </p> <p> در نتیجه زندگی دارای سه مرحله می‌شود: یکی زندگی در دنیا، دوم در برزخ، سوم در قیامت، و کفار در این کلام خود متعرض حیات دنیوی نشده‌اند، و گرنه می‌بایستی گفته باشند: و أحییتنا ثلاثا-و ما را سه زندگی دادی با اینکه زندگی دنیا هم احیا بود، برای اینکه این زندگی هم بعد از مرگ یعنی بعد از دورانی واقع شده، که هنوز روح در بدن دمیده نشده. </p> <p>و علتش این است که: مرادشان از احیا آن احیایی بوده که باعث پیدا شدن یقین به معاد گشته، و آن عبارت است از احیای در برزخ، و احیای در قیامت. و اما زندگی دنیا هر چند که آن هم احیا است و لیکن به خودی خود باعث پیدا شدن یقین به معاد نیست، به   <code class="page" rel="17,476"/> شهادت اینکه کفار تا چندی که در دنیا بودند نسبت به معاد در شک و تردید بودند. </p> <p>با این بیان فساد آن اعتراضی که به این بحث شده روشن می‌گردد که اگر مراد از دو احیا، احیا در برزخ و احیای در قیامت باشد باید می‌گفتند: امتنا اثنتین و احییتنا ثلاثا  چون منظور شمردن مرگها و زندگیهایی است که بر آنان گذشته، و آن عبارت است از دو اماته و سه احیاء<span class="footnote" rel="1" title="روح المعانی، ج ۲۴، ص ۵۲">*</span>. </p> <p>وجه فسادش همان است که گفتیم: منظور تنها شمردن مطلق اماته‌ها و احیاءهایی که بر آنان گذشته، نبوده، بلکه آن اماته و احیایی منظور بوده که در حصول یقین برای آنان دخالت داشته، و احیای در دنیا چنین دخالتی نداشته. </p> <p>بعضی<span class="footnote" rel="2" title="چگونه به خدا کفر می‌ورزید، با اینکه امواتی بودید، پس خدا زنده‌تان کرد و سپس شما را میراند، و آن گاه زنده‌تان کرد سوره بقره، آیه ۲۸">*</span> از مفسرین گفته‌اند: مراد از <em>اماته اولی</em> حالت نطفگی انسان است، آن وقتی که هنوز روح در آن دمیده نشده و مراد از <em>احیاء اولی</em> حالت آدمی بعد از دمیده شدن روح در کالبد است. و مراد از <em>اماته دوم</em> اماته در دنیا و قبض روح است، و مراد از <em>احیای دوم</em> احیاءبرای روز قیامت و حساب است، و آیه شریفه درست همان را می‌گوید که آیه شریفه‌ <span class="aya" rel="2_28" data-words="1-11">کیف تکفرون بالله و کنتم أمواتا فأحیاکم ثم یمیتکم ثم یحییکم</span><span class="footnote" rel="3" title="مجمع البیان، ج ۵، ص ۵۱۶">*</span> در مقام بیان آن است. </p> <p>گویندگان این توجیه و تفسیر وقتی احساس کردند که کلمه <em>اماته</em> بر حالت نطفگی آدمی، یعنی حالت قبل از دمیده شدن روح در آن، صدق نمی‌کند، چون اماته وقتی صادق است که قبلا حیاتی باشد، لذا در مقام رفع و رجوع این اشکال برآمده‌اند و به نیرنگهای عجیب و غریب متوسل شده‌اند، که اگر از خوانندگان کسی بخواهد به آنها واقف شود، باید به تفسیر کشاف و شرح‌های آن مراجعه کند. </p> <p>علاوه بر این خواننده عزیز متوجه شد که نام بردن اماته‌ها و احیاءهایی که بر آنان گذشته، همه و همه برای اشاره به اسباب حصول یقین ایشان به مساله معاد است و زندگی دنیا و مرگ قبل از آن زندگی، هیچ اثری در پیدا شدن یقین به معاد ندارد. </p> <p>بعضی<span class="footnote" rel="4" title="مجمع البیان، ج ۵، ص ۵۱۶">*</span> دیگر گفته‌اند: حیات اولی، زندگی دنیا و دومی، زنده شدن در قبر است. و موت اولی مرگ در دنیا و موت دومی مردن در قبر است. و آیه شریفه اصلا متعرض زندگی در       <code class="page" rel="17,477"/> قیامت نیست. </p> <p>اشکالی که بر این تفسیر و توجیه وارد است، این است که گفتیم: زندگی دنیا اصلا مورد نظر نیست، و وجهی ندارد که نام آن را ببرند، به خلاف زندگی در قیامت که در حصول یقین کمال تاثیر را دارد. </p> <p>بعضی<span class="footnote" rel="1" title="روح المعانی، ج ۲۴، ص ۵۳">*</span> دیگر گفته‌اند: مراد از <em>احیاء</em> ، احیای در بعث و احیای قبل از بعث است، و احیای بعث هم دو قسم است: یکی احیای در قبر و یکی هم در خود قیامت، چیزی که هست آیه شریفه متعرض این تقسیم نشده، ولی شامل هر دو قسم آن می‌شود، در نتیجه شامل سه قسم احیاء و دو اماته می‌گردد. </p> <p>اشکالی که بر این تفسیر وارد است همان اشکالی است که بر دو وجه قبلی وارد بود، علاوه بر اشکالی که دیگران<span class="footnote" rel="2" title="روح المعانی، ج ۲۴، ص ۵۳">*</span> بر آن کرده‌اند و آن این است که نام بردن اماته دومی یعنی اماته در قبر، دلیل بر این است که تقسیم مورد نظر آیه بوده و مراد تعدد شخصی است نه نوعی. </p> <p>بعضی<span class="footnote" rel="3" title="روح المعانی، ج ۲۴، ص ۵۳">*</span> دیگر گفته‌اند: مراد احیای نفوس در عالم ذر و سپس اماته در آن عالم و آن گاه احیای آنها در دنیا، و سپس اماته آنها در دنیا و در آخر احیای آنها در بعث است. اشکال این توجیه هم همان اشکال‌های سابق است. </p> <p>بعضی<span class="footnote" rel="4" title="روح المعانی، ج ۲۴، ص ۵۳">*</span> دیگر گفته‌اند: منظور از تثنیه آوردن دو کلمه <em>احیاء</em> و <em>اماته</em> به منظور تاکید است، هم چنان که در آیه‌ <span class="aya" rel="67_4" data-words="1-4">ثم ارجع البصر کرتین</span><span class="footnote" rel="5" title="باز دوباره به چشم بصیرت دقت کن سوره ملک، آیه ۴">*</span> منظور تاکید است، و گرنه معنای آیه این است که: خدایا تو ما را میراندی، میراندنی بعد از میراندن، و احیاء کردی احیایی بعد از احیاء. </p> <p>مفسرین<span class="footnote" rel="6" title="روح المعانی، ج ۲۴، ص ۵۳">*</span> بر این توجیه اشکال کرده‌اند که: این حرف وقتی صحیح است که خود کلمه <em>اماته</em> و <em>احیاء</em> را تثنیه آورده باشد و گفته باشد: أمتنا إماتتین و احییتنا إحیاءین <em> و یا</em> کرتین ، ولی اینطور نگفته، بلکه خود عدد را دو تا آورده و گفته: <span class="aya" rel="40_11" data-words="3-4">أمتنا اثنتین</span> -دو بار میراندی و با این حال دیگر جایی برای احتمال تاکید نیست، نظیر جمله <span class="aya" rel="16_51" data-words="6-7">إلهین اثنین</span> -دو خدا<span class="footnote" rel="7" title="سوره نحل، آیه ۵۱">*</span>           <code class="page" rel="17,478"/> <span class="aya" rel="40_11" data-words="10-14">فهل إلی خروج من سبیل</span> -این جمله دعا و درخواست است، به صورت استفهام و پرسش. و <span class="phrase">اگر دو کلمه <em rel="fa_40_11_12-12" data-sentence="12:386">خروج</em> را بدون الف و لام آورد، برای اشاره به این معنا است که می‌خواهیم ما از دوزخ خارج بشویم، به هر طریق و هر قسم خروج که باشد راضی هستیم، و این خود دلالت دارد بر نهایت درجه فشار و ناراحتی، اما هیچ راهی به سوی خروج ندارند، چون روز قیامت روزی است که تمامی درها به روی کفار بسته می‌شود و تمامی سبب‌ها از کار می‌افتد، و دیگر سببی نمی‌ماند، که امید آن رود که اثر کند و ایشان را از عذاب خلاص سازد.</span> </p> <p><code class="aya" rel="40_12"/> <span class="aya" rel="40_12" data-words="1-12">ذلکم بأنه إذا دعی الله وحده کفرتم و إن یشرک به تؤمنوا...</span> <span class="phrase">خطاب در <em rel="fa_40_12_1-1" data-sentence="8:160">ذلکم</em> به کفار است و موطن این خطاب روز قیامت است، و احتمال هم دارد که موطنش همین دنیا باشد و منظور این باشد که با این خطاب ایشان را از شرک ورزیدن نهی کند و باز بدارد.</span> </p> <p>و <span class="phrase"><em rel="fa_40_12_1-1" data-sentence="0:34">ذلکم</em> اشاره به حالت شدت و سخت کفار است.</span> و جمله‌ <span class="aya" rel="40_12" data-words="8-11">و إن یشرک به</span> دلالت بر دوام و استمرار دارد. و سیاق کلام برای بیان دشمنی کفار با حق و با دین توحید است، چون کفار چنین بوده و هستند که به هر چیزی و هر دعوتی که بویی از توحید در آن باشد کفر می‌ورزند، و هر عقیده‌ای را که نشانه‌ای از شرک در آن باشد می‌پذیرند، در نتیجه وضعشان چنین است که برای خدا هیچ حقی و حرمتی قایل نبوده، و جانب حق سبحان را به هیچ وجه رعایت نمی‌کنند، خدای سبحان هم رحمت خود را بر آنان حرام کرده، در احکام خود هیچ رعایتی از جانب آنان نمی‌کند. </p> <p>و با این معنایی که برای آیه کردیم جمله‌ <span class="aya" rel="40_12" data-words="13-16">فالحکم لله العلی الکبیر</span> به خوبی به اول آیه متصل می‌شود، آن وقت نتیجه این اتصال این می‌شود که گویا خواسته است بفرماید: وقتی شما یکباره از خدا بریدید و به هر چیزی که او اراده می‌کند شما کفر می‌ورزید، و به هر چیزی که او دوست نمی‌دارد ایمان می‌آورید، جز این نباید توقع داشته باشید که او هم از شما ببرد، و از هر حکمی در باره شما می‌کند هیچگونه رعایتی نسبت به حال شما نکند. </p> <p>و بنا بر این آیه شریفه مورد بحث همان مطلبی را افاده می‌کند که آیه شریفه‌ <span class="aya" rel="9_67" data-words="16-18">نسوا الله فنسیهم</span><span class="footnote" rel="1" title="خدا را فراموش کردند، خدا هم فراموششان کرد سوره توبه، آیه ۶۷">*</span> آن را بیان می‌کند. و <span class="phrase">جمله‌ <span class="aya" rel="40_12" data-words="13-16">فالحکم لله العلی الکبیر</span>، هر چند فی نفسه عمومیت دارد، و لیکن از نظر سیاق خاص است، و می‌خواهد کفار را تهدید کند و به همین منظور برای تاکید این تهدید، آیه را با دو نام مقدس <em rel="fa_40_12_15-15" data-sentence="232:31">علی</em> و <em rel="fa_40_12_16-16" data-sentence="291:15">کبیر</em> ختم می‌فرماید.</span> </p> 
