<h3 class="ayas">سوره البقرة آیه‌های ۸۳ تا ۸۸</h3><code class="section" rel="2_83-88"/><h3>ترجمه آیات</h3> <p> <span class="trans" rel="2_83">و یاد آورید هنگامی را که از بنی اسرائیل عهد گرفتیم که جز خدای را نپرستید و نیکی کنید در باره پدر و مادر و خویشان و یتیمان و فقیران و بزبان خوش با مردم تکلم کنید و نماز بپای دارید و زکاة مال خود بدهید پس شما عهد را شکستید و روی گردانیدید جز چند نفری و شمائید که از حکم و عهد خدا برگشتید.  «۸۳» </span><span class="trans" rel="2_84">و چون از شما این پیمانتان بگرفتیم که خون یکدگر مریزید و یکدگر را از دیار بیرون مکنید و آن گاه شما اقرار هم کردید و شهادت دادید.  «۸۴» </span><span class="trans" rel="2_85">ولی همین شما خودتان یکدیگر را می‌کشید و طائفه‌ای از خود را از دیارشان بیرون می‌کنید و علیه ایشان پشت به پشت هم میدهید و در باره آنان گناه و تجاوز مرتکب میشوید و اگر به اسیری نزد شما شوند فدیه می‌گیرید با اینکه فدیه گرفتن بر شما حرام بود هم چنان که بیرون کردن حرام بود پس چرا به بعضی از کتاب ایمان می‌آورید و به بعضی دیگر کفر می‌ورزید و پاداش کسی که چنین کند بجز خواری در زندگی دنیا و اینکه روز قیامت بطرف بدترین عذاب برگردد چیست؟ و خدا از آنچه می‌کنید غافل نیست.  «۸۵» </span><span class="trans" rel="2_86">اینان همانهایند که زندگی دنیا را با بهای آخرت خریدند و بهمین جهت عذاب از ایشان تخفیف نمی‌پذیرد و نیز یاری نمیشوند.  «۸۶» </span><span class="trans" rel="2_87">ما به موسی کتاب دادیم و در پی او پیامبرانی فرستادیم و به عیسی بن مریم معجزاتی دادیم و او را با روح القدس تایید کردیم آیا این درست است که هر وقت رسولی بسوی شما آمد و کتابی آورد که باب میل شما نبود استکبار بورزید طائفه‌ای از فرستادگان را تکذیب نموده و طائفه‌ای را بقتل برسانید.  «۸۷» </span><span class="trans" rel="2_88">و گفتند: دلهای ما در غلاف است بلکه خدا بخاطر کفرشان لعنتشان کرده و در نتیجه کمتر ایمان می‌آورند «۸۸» </span></p>           <h3>بیان</h3> <p> <span class="aya" rel="2_83" data-words="1-6">و إذ أخذنا میثاق بنی إسرائیل</span> الخ، این آیه شریفه با نظم بدیعی که دارد، در آغاز با سیاق غیبت آغاز شده، و در آخر با سیاق خطاب ختم میشود، در اول بنی اسرائیل را غایب بحساب آورده، می‌فرماید:  (و چون از بنی اسرائیل میثاق گرفتیم)، و در آخر حاضر بحساب آورده، روی سخن بایشان کرده، می‌فرماید:  (<span class="aya" rel="2_83" data-words="31-32">ثم تولیتم</span>، پس از آن همگی اعراض کردید، مگر اندکی از شما) الخ. از سوی دیگر، در آغاز میثاق را که بمعنای پیمان گرفتن است، و جز با کلام صورت نمی‌گیرد، یاد می‌آورد، و آن گاه خود آن میثاق را که چه بوده؟ حکایت می‌کند، و این حکایت را نخست با جمله خبری‌ <span class="aya" rel="2_83" data-words="7-10">لا تعبدون إلا الله</span> الخ، و در آخر با جمله انشائیه‌ <span class="aya" rel="2_83" data-words="21-24">و قولوا للناس حسنا</span> الخ، حکایت می‌کند. </p> <p>شاید وجه این دگرگونی‌ها، این باشد که در آیات قبل، اصل داستان بنی اسرائیل با سیاق<code class="page" rel="1,329"/> خطاب شروع شد، چون میخواست ایشان را سرزنش کند، و این سیاق هم چنان کوبنده پیش آمد، تا بعد از داستان بقره، بخاطر نکته‌ای که ایجاب می‌کرد، و بیانش گذشت، مبدل بسیاق غیبت شد، تا کار منتهی شد بآیه مورد بحث، در آنجا نیز مطلب با سیاق غیبت شروع میشود، و می‌فرماید، <span class="aya" rel="2_83" data-words="1-6">و إذ أخذنا میثاق بنی إسرائیل</span> و لکن در جمله‌ <span class="aya" rel="2_83" data-words="7-10">لا تعبدون إلا الله</span> الخ که نهیی است که بصورت جمله خبریه حکایت میشود سیاق بخطاب برگشت، و اگر نهی را با جمله خبریه (جز خدا را نمی‌پرستید) آورد، بخاطر شدت اهتمام بدان بود، چون وقتی نهی باین صورت در آید، می‌رساند که نهی کننده هیچ شکی در عدم تحقق منهی خود در خارج ندارد، و تردید ندارد در اینکه، مکلف که همان اطاعت داده، نهی او را اطاعت می‌کند، و بطور قطع آن عمل را مرتکب نمیشود، و همچنین اگر امر بصورت جمله خبریه اداء شود، این نکته را افاده می‌کند، مانند جمله (<span class="aya" rel="2_83" data-words="11-20">و بالوالدین إحسانا، و ذی القربی، و الیتامی، و المساکین</span>، بپدر و مادر و خویشاوندان و یتیمان و مساکین احسان می‌کنید) بخلاف اینکه امر بصورت امر، و نهی بصورت نهی اداء شود، که این نکته را نمیرساند. </p> <p>بعد از سیاق غیبت همانطور که گفتیم مجددا منتقل بسیاق خطابی میشود، که قبل از حکایت میثاق بود، و این انتقال فرصتی داده برای اینکه بابتدای کلام برگشت شود، که روی سخن به بنی اسرائیل داشت، و در نتیجه دو جمله: <span class="aya" rel="2_83" data-words="25-30">و أقیموا الصلاة و آتوا الزکاة</span>، و <span class="aya" rel="2_83" data-words="31-32">ثم تولیتم</span> الخ، بهم متصل گشته، سیاق کلام از اول تا باخر منتظم میشود. </p> <p> <span class="aya" rel="2_83" data-words="11-13">و بالوالدین إحسانا</span>، <span class="phrase">این جمله امر و یا بگو خبری بمعنای امر است، و تقدیر آن (احسنوا بالوالدین احسانا، و ذی القربی، و الیتامی، و المساکین) میباشد، ممکن هم هست تقدیر آن را (و تحسنون بالوالدین احسانا) گرفت،  (خلاصه کلام اینکه کلمه <em rel="fa_2_83_13-13" data-sentence="206:545">احسانا</em> مفعول مطلق فعلی است تقدیری حال یا آن فعل صیغه امر است، و یا جمله خبری) نکته دیگری که در آیه رعایت شده، این است که در طبقاتی که امر باحسان بانان نموده، ترتیب را رعایت کرده، اول آن طبقه‌ای را ذکر کرده، که احسان باو از همه طبقات دیگر مهم‌تر است، و بعد طبقه دیگری را ذکر کرده، که باز نسبت بسایر طبقات استحقاق بیشتری برای احسان دارد، اول پدر و مادران را ذکر کرده، که پیداست از هر طبقه دیگری باحسان مستحق‌ترند، چون پدر و مادر ریشه و اصلی است که آدمی بان دو اتکاء دارد، و جوانه وجودش روی آن دو تنه روئیده، پس آن دو از سایر خویشاوندان بآدمی نزدیک‌ترند.</span> </p> <p>بعد از پدر و مادر، سایر خویشاوندان را ذکر کرده، و بعد از خویشاوندان، در میانه اقرباء، یتیم را مقدم داشته، چون ایتام بخاطر خوردسالی، و نداشتن کسی که متکفل و سرپرست امورشان شود، استحقاق بیشتری برای احسان دارند،  (دقت بفرمائید). <code class="page" rel="1,330"/> <span class="phrase">کلمه <em rel="fa_2_83_18-18" data-sentence="5:165">یتامی</em> جمع یتیم است، که بمعنای کودک پدر مرده است، و بکودکی که مادرش مرده باشد، یتیم نمیگویند، بعضی گفته‌اند: یتیم در انسانها از طرف پدر، و در سایر حیوانات از طرف مادر است.</span> </p> <p><span class="phrase">کلمه <em rel="fa_2_83_20-20" data-sentence="5:718">مساکین</em> جمع مسکین است، و آن فقیر ذلیلی است که هیچ چیز نداشته باشد، و کلمه  <em rel="fa_2_83_24-24" data-sentence="130:617">حسنا</em> مصدر بمعنای صفت است، که بمنظور مبالغه در کلام آمده، و در بعضی قراءتها آن را  <em rel="fa_2_83_24-24" data-sentence="265:506">حسنا</em> بفتحه حاء و نیز فتحه سین خوانده شده است، که بنا بر آن قرائت، صفت مشبهه میشود، و بهر حال معنای جمله این است که (بمردم سخن حسن بگوئید)، و این تعبیر کنایه است از حسن معاشرت با مردم، چه کافرشان، و چه مؤمنشان، و این دستور هیچ منافاتی با حکم قتال ندارد تا کسی توهم کند که این آیه با آیه وجوب قتال نسخ شده، برای اینکه مورد این دو حکم مختلف است، و هیچ منافاتی ندارد که هم امر بحسن معاشرت کنند، و هم حکم بقتال، هم چنان که هیچ منافاتی نیست در اینکه هم امر بحسن معاشرت کنند، و هم در مقام تادیب کسی دستور بخشونت دهند.</span> </p> <p><code class="aya" rel="2_84"/> <span class="aya" rel="2_84" data-words="5-7">لا تسفکون دماءکم</span> الخ، <span class="phrase">این جمله باز مانند جمله قبل، امری است بصورت جمله خبری، و کلمه <em rel="fa_2_84_6-6" data-sentence="62:18">سفک</em> بمعنای ریختن است.</span> </p> <p><code class="aya" rel="2_85"/> <span class="aya" rel="2_85" data-words="12-13">تظاهرون علیهم</span> الخ، <span class="phrase">کلمه <em rel="fa_2_85_12-12" data-sentence="5:164">تظاهرون</em>، از مصدر مظاهره (باب مفاعله) است، و مظاهره بمعنای معاونت است، چون ظهیر بمعنای عون و یاور است، و از کلمه (ظهر-پشت) گرفته شده، چون یاور آدمی پشت آدمی را محکم می‌کند.</span> </p> <p> <span class="aya" rel="2_85" data-words="22-26">و هو محرم علیکم إخراجهم</span>، ضمیر (هو) ضمیر قصه و یا شان است، و این معنا را می‌دهد  (مطلب از این قرار است، که برون کردن آنان بر شما حرام است) مانند ضمیر (هو) در جمله (<span class="aya" rel="112_1" data-words="1-4">قل هو الله أحد</span>، بگو مطلب بدین قرار است، که اللَّه یگانه است). </p> <p> <span class="aya" rel="2_85" data-words="27-30">أ فتؤمنون ببعض الکتاب</span> الخ <span class="phrase">یعنی چه فرقی هست میان گرفتن فدیه؟ و بیرون کردن؟ که حکم فدیه را گرفتید، و حکم حرمت اخراج را رها کردید، با اینکه هر دو حکم، در کتاب بود، آیا ببعضی از کتاب ایمان می‌آورید، و بعضی دیگر را ترک می‌کنید، و کفر می‌ورزید؟ <code class="aya" rel="2_87"/> <em rel="fa_2_87_6-7" data-sentence="250:147">و قفینا</em> الخ این کلمه از مصدر تقفیه است، که بمعنای پیروی است، و از کلمه (قفا) پشت گردن گرفته شده، کانه شخص پیرو، پشت گردن و دنبال سر پیشرو خود حرکت می‌کند.</span> </p> <p> <span class="aya" rel="2_87" data-words="11-16">و آتینا عیسی ابن مریم البینات</span> الخ، بزودی در سوره آل عمران انشاء اللَّه پیرامون این آیه بحث می‌کنیم. </p> <p><code class="aya" rel="2_88"/> <span class="aya" rel="2_88" data-words="1-4">و قالوا قلوبنا غلف</span>، <span class="phrase">کلمه <em rel="fa_2_88_4-4" data-sentence="5:522">غلف</em> جمع اغلف است، و اغلف از ماده غلاف است، و معنای<code class="page" rel="1,331"/> جمله این است که در پاسخ گفتند: دلهای ما در زیر غلافها و لفافه‌ها، و پرده‌ها قرار دارد، و این جمله نظیر آیه:  (<span class="aya" rel="41_5" data-words="1-8">و قالوا قلوبنا فی أکنة مما تدعونا إلیه</span>، گفتند: دلهای ما در کنانه‌ها است، از آنچه شما ما را بدان میخوانید)<span class="footnote" rel="1" title="سوره سجده آیه ۵">*</span> میباشد، و این تعبیر در هر دو آیه کنایه است از اینکه ما نمیتوانیم بآنچه شما دعوتمان می‌کنید گوش فرا دهیم.</span> </p> <h3>بحث روایتی‌ <span class="title" rel="2_83"> (شامل روایاتی در ذیل‌ <span class="aya" rel="2_83" data-words="21-24">و قولوا للناس حسنا</span>) </span> </h3> <p> در کافی<span class="footnote" rel="2" title="اصول کافی ج ۲ ص ۱۶۵ ح ۱۰">*</span> از امام ابی جعفر (ع) روایت آورده، که در ذیل جمله: <span class="aya" rel="2_83" data-words="21-24">و قولوا للناس حسنا</span> الخ، فرمود: بمردم بهترین سخنی که دوست میدارید بشما بگویند، بگوئید. </p> <p>و نیز در کافی<span class="footnote" rel="3" title="اصول کافی ج ۲ ص ۱۶۴ ح ۹">*</span> از امام صادق (ع) روایت کرده که در تفسیر جمله نامبرده فرموده: با مردم سخن بگوئید، اما بعد از آنکه صلاح و فساد آن را تشخیص داده باشید، و آنچه صلاح است بگوئید. </p> <p>و در کتاب معانی،<span class="footnote" rel="4" title="تفسیر البرهان ج ۱ ص ۱۲۱ ح ۷">*</span> از امام باقر (ع) روایت کرده، که فرموده: بمردم چیزی را بگوئید، که بهترین سخنی باشد که شما دوست میدارید بشما بگویند، چون خدای عز و جل دشنام و لعنت و طعن بر مؤمنان را دشمن میدارد، و کسی را که مرتکب این جرائم شود، فاحش و مفحش باشد، و دریوزگی کند، دوست نمیدارد، در مقابل، اشخاص با حیا و حلیم و عفیف، و آنهایی را که میخواهند عفیف شوند، دوست میدارد. </p> <p>مؤلف: مرحوم کلینی هم در کافی مثل این حدیث را بطریقی دیگر از امام صادق (ع) روایت کرده، و همچنین عیاشی از آن جناب آورده، و نیز کلینی مثل حدیث دوم را در کافی از امام صادق، و عیاشی مثل حدیث سوم را از آن جناب آورده.<span class="footnote" rel="5" title="و عیاش ج ۱ ص ۴۸ ح ۶۳">*</span> و چنین بنظر می‌رسد که ائمه ع این معانی را از اطلاق کلمه حسن استفاده کرده‌اند، چون هم نزد گوینده‌اش مطلق است، و هم از نظر مورد. </p> <p>و در تفسیر عیاشی<span class="footnote" rel="6" title="تفسیر العیاشی ج ۱ ص ۴۸ ح ۶۶">*</span> از امام صادق (ع) روایت آورده، که فرمود: خدای تعالی محمد (ص) را با پنج شمشیر مبعوث کرد 1-شمشیری علیه اهل ذمه که در باره‌اش فرموده:  (<span class="aya" rel="9_29" data-words="1-4">قاتلوا الذین لا یؤمنون</span>، با کسانی که ایمان نمی‌آورند قتال کن)، و این آیه ناسخ آن آیه دیگر است، که در باره اهل ذمه می‌فرمود: <span class="aya" rel="2_83" data-words="21-24">و قولوا للناس حسنا</span> (تا آخر حدیث). </p> <p>مؤلف: امام (ع) باطلاق دیگر این آیه، یعنی اطلاق در کلمه (قولوا) تمسک کرده، چون             <code class="page" rel="1,332"/> اطلاق آن، هم شامل کلام میشود، و هم شامل مطلق تعرض، مثلا وقتی میگویند (باو چیزی جز نیک و خیر مگو)، معنایش این است که جز بخیر و نیکویی متعرضش مشو، و تماس مگیر. </p> <p>البته این در صورتی است که منظور امام (ع) از نسخ، معنای اخص آن باشد، که همان معنای اصطلاحی کلمه است، ولی ممکن است مراد به نسخ معنای اعم آن باشد، که بزودی در ذیل آیه: <span class="aya" rel="2_106" data-words="1-11">ما ننسخ من آیة أو ننسها نأت بخیر منها أو مثلها</span><span class="footnote" rel="1" title="سوره بقره آیه ۱۰۶">*</span>، بیان مفصلش خواهد آمد انشاء اللَّه، و خلاصه‌اش این است که نسخ بمعنای اعم، شامل هم نسخ احکام میشود، و هم نسخ و تغییر و تبدیل موجودات، بطور عموم، و این معنای از نسخ، در کلمات ائمه ع زیاد آمده، و بنا بر این آیه مورد بحث، و آیه قتال در یک مورد نخواهند بود، بلکه آیه مورد بحث که سفارش به قول حسن می‌کند، مربوط بموردی است، و آیه قتال با اهل ذمه مربوط بموردی دیگر است. </p> <p>و الحمد للَّه رب العالمین   <code class="page" rel="1,333"/> </p>
