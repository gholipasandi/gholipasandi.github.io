<h3 class="ayas">سوره یونس آیه‌های ۳۱ تا ۳۶</h3><code class="section" rel="10_31-36"/><h3>ترجمه آیات</h3> <p> <span class="trans" rel="10_31">بگو چه کسی شما را از آسمان و از زمین روزی می‌دهد؟ و یا چه کسی مالک چشم و گوشها است و یا کیست که زنده را از مرده، و مرده را از زنده بیرون می‌آورد؟ و یا کیست که امور عالم را تدبیر می‌کند؟ بزودی (خواهی شنید که در پاسخت) می‌گویند: <em>اللَّه</em> . بگو: پس چرا از این خدا پروا ندارید؟.  «۳۱» </span><span class="trans" rel="10_32"> (پس از این معنا غفلت مورزید) که پروردگار به حق شما همین اللَّه است، و معلوم است که بعد از حق چیزی جز ضلالت نمی‌تواند باشد، پس از راه حق به کجا منحرف می‌شوید؟.  «۳۲» </span><span class="trans" rel="10_33"> (با وجود همه این سخنان منطقی تبهکاران براه نمی‌آیند) چون خدایی که عالم را به سوی حق<code class="page" rel="10,70"/> هدایت کرده در باره فاسقان نیز این قضای حتمی را رانده که ایمان نیاورند.  «۳۳» </span><span class="trans" rel="10_34"> (به ایشان) بگو: آیا از شرکای شما کسی هست که خلقت موجودی را آغاز کند و بار دیگر او را زنده بسازد؟ بگو تنها خدا است که خلق را می‌آفریند و پس از مردن دوباره زنده می‌کند، با اینحال چرا از حق روی‌گردان می‌شوید.  «۳۴» </span><span class="trans" rel="10_35"> (و نیز) از ایشان بپرس آیا از شرکای شما کسی هست که به سوی حق هدایت کند؟ بگو که تنها خدا به سوی حق هدایت می‌کند، آیا با این حال، کسی که به سوی حق هدایت می‌کند سزاوارتر است که مردم پیرویش کنند، و یا کسی که خودش راه به جایی نمی‌برد مگر آنکه دیگری هدایتش کند. پس شما را چه شده و چگونه حکم می‌کنید؟.  «۳۵» </span><span class="trans" rel="10_36">بیشترشان جز خیال و پندار را پیروی نمی‌کنند، با اینکه پندار به هیچ وجه حق را اثبات نمی‌کند،  (پس بدانند که) خدا بدانچه می‌کنند دانا است «۳۶» </span></p>           <h3>بیان آیات</h3> <p> این آیات حجت‌هایی است قاطع بر ربوبیت خدای تعالی، و رسول گرامی خود را دستور می‌دهد که این حجت‌ها را علیه مشرکین اقامه نماید. و این حجت‌ها سه حجت است که از نظر دقت و متانت دارای ترتیبند: حجت اول از راهی اقامه شده که وثنی‌ها و بت‌پرستان آن را معتبر می‌دانستند، چون بت‌پرستان با پرستش بت‌ها ارباب بت‌ها را می‌پرستیدند، که به عقیده آنان مدبر عالم کون بودند و هر یک از آن رب‌های گوناگون را به خاطر تدبیر خاصی که آن رب دارد می‌پرستیدند تا رضایت او را جلب نموده، از برکات مخصوصی که آن رب داشت بهره‌مند شده، از خشم و عقوبتش ایمن گردند، مثلا ساکنان لب دریاها رب دریا را می‌پرستیدند و ساکنان کوهستانها رب کوه‌ها را و ساکنان بیابانها رب بیابانها را، و همچنین اهل هر رشته از علوم و صناعات و اهل جنگ و غارت و هر طائفه‌ای دیگر رب آنها را می‌پرستیدند که تدبیر آن رب با هدفی که آنان از عبادت داشتند تناسب داشت، تا آن رب از پرستنده خود راضی شود و با رضایت خود برکاتش را بر او ارزانی داشته خشم و غضبش را از او باز دارد. </p> <p>و حجتی که علیه این عقیده خرافی اقامه شده این است که تدبیر عالم انسانی و سایر موجودات همه و همه به دست خدای سبحان است، نه به دست غیر او، و مشرکین اعتراف دارند که خالق کل عالم خدا است و بس، پس، باید بپذیرند که همو مدبر کل عالم است،  (و او است که هر چیزی را در جای خود آفریده پس واجب است تنها او را یگانه در ربوبیت دانسته غیر او را نپرستند). <code class="page" rel="10,71"/> و حجت دوم از راهی اقامه شده که عامه مؤمنین آن را معتبر می‌دانند. مؤمنین در بسیاری موارد توجهی به لذائذ مادی زخارف این نشاه ندارند، و بیشتر اعتنایشان به زندگی اخروی است که سعادت و شقاوت آن، جزای اعمال ایشان است، و وقتی بینه و دلیل عقلی بر قطعی بودن معادی همانند آغاز خلقت قائم شود قهرا بر هر مؤمن واجب می‌شود که به غیر خدای سبحان کسی را نپرستد، و به جز او به طمع پاداش و ترس از عقاب، اربابی اتخاذ نکند. </p> <p>و حجت سوم حجتی است که قلوب خاصه از مؤمنین متمایل بدان است، و آن این است که در نظر عقل تنها چیزی که باید پیروی شود حق است، و از آنجا که یگانه راهنمای به سوی حق خدای سبحان است نه آن رب‌های دروغینی که مشرکین به جای خدای سبحان می‌پرستند پس، به حکم عقل تنها معبودی که باید پیروی شود خدای تعالی است، نه آن اربابی که مشرکین آنها را خدا می‌خوانند، و بزودی در تفسیر آیات مورد بحث بیانی که این حجت‌های سه‌گانه را توضیح داده بیش از این روشن سازد خواهد آمد-ان شاء اللَّه تعالی. </p> <p>و اگر این نکته‌ای که گفتیم در کار نبود، به حسب ظاهر جا داشت اول حجت دوم، یعنی آیه‌ <span class="aya" rel="10_34" data-words="1-4">قل هل من شرکائکم...</span> ذکر گردد، بعد حجت سوم در مرحله دوم قرار گیرد و سپس حجت اول، چون دومی متعرض توحید و سومی متعرض نبوت و اولی متعرض معاد است. </p> <p>و یا ابتدا حجت دومی ذکر شود و سپس بین اولی و سومی جمع گردد و بعد از آن قرار داده شود. </p> <h3> <span class="title" rel="10_31">معنای رازق بودن خداوند از آسمان و زمین، و منظور از ملکیت گوشها و چشم‌ها در: <span class="aya" rel="10_31" data-words="8-12">أمن یملک السمع و الأبصار</span> </span> </h3> <p> <span class="aya" rel="10_31" data-words="1-12">قل من یرزقکم من السماء و الأرض أمن یملک السمع و الأبصار...</span> کلمه <em>رزق</em> به معنای عطائی است جاری و همیشگی، و رزق دادن خدای تعالی عالم بشریت را از آسمان، عبارت است از فرستادن باران و برف و امثال آن. و رزق دادنش از زمین عبارت است از رویاندن گیاهان و تربیت دامها، البته گیاهان و دامهایی که بشر از آنها ارتزاق می‌کند، و به برکت این نعمت‌های الهی است که نوع بشر باقی می‌ماند و نسلش منقرض نمی‌گردد. </p> <p>و اما اینکه فرمود: <span class="aya" rel="10_31" data-words="8-12">أمن یملک السمع و الأبصار</span> منظور از ملکیت گوشها و چشمها این است که خدای تعالی در حواس انسانی تصرف می‌کند و انسانها با آن حواس، انواع استفاده از ارزاق مختلفش را تنظیم می‌کنند، و معین می‌سازند که از میان ارزاقی که خدای تعالی حلالش کرده و اجازه بهره‌وری از آنها را داده کدام یک مفید و کدام غیر مفید است. آری، انسان برای مشخص کردن آنچه را که می‌خواهد از آنچه که نمی‌خواهد گوش و چشم و حس لامسه و ذائقه و شامه خود را به کار می‌اندازد، و به سوی آنچه که به وسیله این حواس، مفید تشخیص داده به راه می‌افتد و از طلب آنچه غیر مفیدش تشخیص داده متوقف می‌شود، و یا از<code class="page" rel="10,72"/> آنچه کراهت دارد می‌گریزد. </p> <p>پس حواس انسان ابزاری است که به وسیله آنها فائده نعمت‌های الهی و رزق او تمام می‌شود. و اگر در بین حواس پنجگانه فقط گوش و چشم را نام برد برای این است که آثار این دو حس در اعمال زندگی بیشتر از سایر حواس می‌باشد، و خدای سبحان مالک آن دو و متصرف در آن دو است، که یا می‌دهد و یا دریغ می‌نماید، یا زیاد می‌دهد و یا ناقص. </p> <h3> <span class="title" rel="10_31 10_32 10_33 10_34 10_35 10_36">معنای حیات (زنده بودن)، و اشاره به عمومیت حیات بین حیوان و نبات</span> </h3> <p> <span class="aya" rel="10_31" data-words="13-23">و من یخرج الحی من المیت و یخرج المیت من الحی</span> -حیات در انسان در نظر سطحی و بدوی مبدئی است که به وسیله آن علم و قدرت در هر کاری پیدا می‌شود، و آدمی اعمال خود را ما دام که زنده است از روی علم و بوسیله قدرت انجام می‌دهد، و وقتی حیات باطل شود قهرا صدور اعمال نیز متوقف می‌گردد. ولی از طریق نظر علمی کشف شده که این حیات آن طور که در نظر بدوی به ذهن می‌رسید مختص به اقسام حیوانات نیست، برای اینکه آن ملاکی که حیوان را دارای حیات کرده در گیاهان نیز هست، و آن عبارت است از اینکه موجود جاندار دارای نفس و جانی می‌باشد که از آن جان اعمال مختلفی صادر می‌شود، آنهم نه به یک گونه و بطور طبیعی، بلکه به انحای گوناگون، مثل حرکت به سوی جهات مختلف و با حرکاتی مختلف، و مثل سکون و بی حرکت ماندن که همه اینها در گیاهان نیز هست. </p> <p>بحثهایی هم که در زیست‌شناسی جدید شده به همین نتیجه رسیده است که حیات، اختصاصی به حیوانات ندارد، زیرا جرثومه حیات که در حیوانات وجود دارد و باعث شده که حیوانات کارهایی انجام دهند و آنچه انجام می‌دهند منتهی و مستند به این جرثومه‌ها است نظیر آن در نباتات نیز هست، پس گیاهان نیز مانند حیوانات دارای حیاتند، در نتیجه باید گفت نظر علمی چه قدیمش و چه جدیدش بر خلاف آن نظر بدوی که گذشت ما را به سوی حیاتی عمومی هدایت می‌کند، حیاتی که هم در حیوانات هست و هم در گیاهان. </p> <p>حال ببینیم حیات به چه معنا است؟ حیات که در مقابل موت یعنی باطل شدن مبدأ اعمال حیاتی قرار دارد، برگشت معنایش بر حسب تحلیل به این است که موجود دارای حیات دارای چیزیست که بوسیله آن، آثار مطلوب از آن موجود مترتب بر آن موجود می‌شود، هم چنان که موت عبارت است از اینکه آثار مطلوب از آن موجود بر آن موجود مترتب نشود، پس زنده شدن زمین به معنای آن است که زمین گیاه خود را برویاند و سرسبز گردد، بر خلاف زمین مرده که این اثر بر آن مترتب نمی‌شود. و زنده بودن عمل‌عبارت است از اینکه عمل طوری باشد که غرضی که بخاطر آن غرض آن عمل انجام شده از آن عمل حاصل شود، و عمل مرده عبارتست از عملی که اینطور نباشد، و همچنین زنده بودن سخن به این است که سخن اثر مطلوب را در شنونده بگذارد و<code class="page" rel="10,73"/> سخن مرده آن سخنی است که چنین نباشد. و زنده بودن انسان عبارت است از اینکه در مجرایی قرار داشته باشد که فطرت، او را بسوی آن مجری هدایت می‌کند، مثل اینکه دارای عقلی سلیم و نفسی زکیه و مهذب باشد، و بهمین جهت است که قرآن شریف دین را حیات بشر خوانده، چون قرآن دین حق را که همان اسلام است، عبارت می‌داند از فطرت الهی. </p> <h3> <span class="title" rel="10_31 10_32 10_33 10_34 10_35 10_36">اینکه خداوند زنده را از مرده و مرده را از زنده بیرون می‌کند، یعنی چه؟ </span> </h3> <p> حال که این معنا روشن شد، واضح می‌گردد که خروج زنده از مرده و خروج مرده از زنده معنایش به حسب اختلاف مراد از حیات و موت مختلف می‌شود، تا ببینی منظور از حیات و موت چه باشد. بنا بر دو نظریه اول که در یکی منظور از حیات جان حیوانی، و در دومی جان نباتی بود، منظور از بیرون آمدن زنده از مرده و مرده از زنده این است که حیوان-بر حسب نظریه اول-و یا حیوان و نبات-بر حسب نظریه دوم-از غیر خودش تکون می‌یابد، مثلا حیوان از نطفه و یا تخم پدید می‌آید، و گیاه از دانه، چون هیچیک از این دو وجود بی نهایت ندارند، نه از طرف آینده و نه از طرف گذشته، هر حیوان و گیاهی که زنده فرض شود از طرف گذشته به زمانی منتهی می‌شود که در آن زمان نبوده، و از سوی آینده نیز به زمانی منتهی می‌شود که در آن ظرف زمان وجود نخواهد داشت، و هیچ راهی به اثبات حیات ازلی آن نیست، پس خدای تعالی است که هر موجود زنده را از موجود مرده که همان نطفه و دانه باشد بیرون می‌آورد، و موجودات مرده‌ای چون فضولات و منی و دانه را از موجود زنده خارج می‌سازد. </p> <p>این بر حسب دو نظریه اول و دوم بود، و اما بر حسب نظریه سوم (که حاصلش این بود که حیات هر چیزی عبارت از این است که آثار مطلوبش بر آن مترتب شود، و موت هر چیز به این معنا است که آن چیز اثری را که باید بروز دهد بروز ندهد) قهرا معنای خارج شدن حی از میت این است که از اموری که در بابی از ابواب هیچ فائده‌ای ندارند، فردی به کینونت و تولد خارج شود که در آن باب مفید باشد، مثل خارج شدن انسان و حیوان و نبات زنده از خاک مرده و بعکس، و باز مثل خارج شدن مؤمن از کافر و کافر از مؤمن. </p> <p>و ظاهر آیه کریمه با در نظر گرفتن زمینه گفتار و مقام مخاطبه در آن، این است که منظور از خارج ساختن خدا زنده را از مرده و مرده را از زنده همین معنای اخیر باشد، برای اینکه آیه شریفه در این صدد است که علیه مشرکین اقامه حجت کند، حجتی از همان راه که خود آنان در اتخاذ آلهه مختلف به آن حجت احتجاج می‌کردند و آن حجت این است که عالم مشهود و مادی مجموعه‌ای است از موجودات مختلف و گوناگون، موجوداتی آسمانی و زمینی، که موجودات زمینی آن عبارتند از انسان، حیوان، نبات، دریا، خشکی و امور بسیار زیاد دیگر و هر یک از این موجودات برای خود نظامی دارد و قهرا در تحت تدبیری وجود یافته و بقاء می‌یابد، <code class="page" rel="10,74"/> پس برای هر یک مدبری است شفیع و واسطه بین او و خدای تعالی و ما آن مدبرها را می‌پرستیم، و چون خود آنها را نمی‌بینیم به دست خود بت‌هایی که از نظر قیافه نمایشگر صفات آن مدبرها باشد می‌تراشیم و آنها را عبادت می‌کنیم تا رب و مدبرهایی که این بت‌ها سنبل آنهایند ما را به درگاه خدا نزدیک سازند. </p> <p>و کوتاه سخن، منطق مشرکین این است که منتهی شدن تدبیرهای مختلف به مدبرهای گوناگون ایجاب می‌کند که غیر خدای تعالی ارباب گوناگون بسیاری وجود داشته باشد. </p> <h3> <span class="title" rel="10_31 10_32 10_33 10_34 10_35 10_36">احتجاج برای توحید خداوند در ربوبیت به اینکه تنها مدبر امور مردم و امور عالم پروردگار یگانه است</span> </h3> <p> و آیه شریفه این حجت مشرکین را از این راه رد می‌کند که همه تدبیرهای مختلف به خدای تعالی منتهی می‌شود،  (و به جای اینکه وجود این تدبیرها دلالت کند بر وجود مدبرهای مختلف، بر عکس) دلالت می‌کند بر وحدت مدبر، و اینکه رب همه چیزها و مدبر کل جهان خدای سبحان است،  (چون وجود مدبرهای مختلف باعث اختلال تدبیر همه آنها و در آخر انهدام نظام عالم است). پس، آیه شریفه مشرکین را خطاب می‌کند به اینکه خود شما اعتراف دارید به اینکه آنچه از تدبیر که مختص به عالم انسانی است و آنچه از تدبیر که عمومی است، هم عالم شما انسانها را شامل است و هم کل جهان را و بالآخره منتهی به خدای سبحان است، پس باید قبول کنید که مدبر امر شما و امر کل جهان نیز همو است، پس هیچ ربی سوای او وجود ندارد. </p> <p>خدای تعالی در این احتجاج نخست به تدابیر خاص عالم انسانی اشاره نموده و فرموده: <span class="aya" rel="10_31" data-words="1-7">قل من یرزقکم من السماء و الأرض</span> و آن گاه به شمردن تدابیر عمومی و عالمی ختم نموده، می‌فرماید: <span class="aya" rel="10_31" data-words="24-27">و من یدبر الأمر</span>. و از ظاهر سیاق بر می‌آید که منظور از جمله‌ <span class="aya" rel="10_31" data-words="8-18">أمن یملک السمع و الأبصار و من یخرج الحی من المیت</span>، تدبیر خاص به عالم انسانی باشد که در این صورت مقصود مالکیت سمع و ابصاری خواهد بود که افراد انسان دارای آنند. و همچنین مقصود از اخراج زنده، اخراج انسان زنده از انسان مرده و به عکس خواهد بود، و ما قبلا بیان کردیم که حیات مخصوص به انسان عبارت است از اینکه انسان، دارای نعمت عقل و دین باشد، پس منظور از اخراج انسان زنده از مرده و به عکس این است که خدای تعالی از انسانی بی عقل و دین انسانی دارای عقل و دین و دارای سعادت انسانیت خارج می‌کند، و به عکس از انسانی دارای سعادت انسانیت انسانی خارج می‌سازد که فاقد آن است. </p> <p>بنا بر این خدای سبحان در این آیه، حجت بر توحید خدا در ربوبیت را به رسول گرامی خود تلقین می‌کند و دستور می‌دهد که به صورت سؤال به مشرکین بگوید: <span class="aya" rel="10_31" data-words="2-7">من یرزقکم من السماء و الأرض</span> -کیست که شما را از آسمان و زمین روزی می‌دهد از آسمان (در تحت نظامی<code class="page" rel="10,75"/> حیرت‌انگیز و تحت هزاران شرائط) باران می‌فرستد، و از زمین (باز تحت هزاران شرائط و نظامی دقیق) گیاهان گوناگون می‌آفریند، و می‌رویاند. <span class="aya" rel="10_31" data-words="8-12">أمن یملک السمع و الأبصار</span>، آیا این چشم و گوش را خود برای خود درست کرده‌اید؟ و یا این بت‌هایی که می‌پرستید؟ و یا خدای تعالی؟ او است که به منظور تمامیت فائده رزق، آنها را در اختیار شما قرار داد تا بوسیله آن دو، رزق طیب خود را تشخیص دهید، چون اگر چشم و گوش نمی‌داشتید موفق به این تشخیص نمی‌شدید، و چیزی نمی‌گذشت که تا آخرین نفرتان فانی می‌شد. <span class="aya" rel="10_31" data-words="13-18">و من یخرج الحی من المیت</span> و کیست که هر امر مفید در باب خود را از غیر مفید خارج می‌کند؟ <span class="aya" rel="10_31" data-words="19-23">و یخرج المیت من الحی</span>، و کیست که انسان سعید را از انسان شقی، و انسان شقی را از انسان سعید خارج می‌سازد؟ <span class="aya" rel="10_31" data-words="24-27">و من یدبر الأمر</span> و کیست که نظام جاری در تمامی خلق را تدبیر می‌کند؟ <span class="aya" rel="10_31" data-words="28-29">فسیقولون الله</span> -به زودی خواهند گفت: او خدای تعالی است، و اعتراف خواهند کرد به اینکه همه تدبیرات جاری در انسان و غیر انسان به او منتهی می‌شود، چون وثنی مسلکان به این معنا معتقدند. پس، رسول گرامی خود را مامور کرد به اینکه نخست آنان را توبیخ کند بر اینکه چرا تقوای الهی یعنی پرستش او را ترک کردند و غیر او را پرستیدند، با اینکه حجت بر بطلان این عمل بسیار روشن بود، و سپس از آن حجت نتیجه بگیرد که یکتاپرستی واجب است، لذا در آغاز فرمود: <span class="aya" rel="10_31" data-words="30-33">فقل أ فلا تتقون</span> و سپس فرمود: <span class="aya" rel="10_32" data-words="1-3">فذلکم الله ربکم</span>. </p> <p><code class="aya" rel="10_32"/> <span class="aya" rel="10_32" data-words="1-12">فذلکم الله ربکم الحق فما ذا بعد الحق إلا الضلال فأنی تصرفون</span> جمله اول که می‌فرماید: <span class="aya" rel="10_32" data-words="1-4">فذلکم الله ربکم الحق</span> -همانطور که گفتیم-نتیجه بحث قبلی است، و در آن رب را به صفت <em>حق</em> توصیف کرده، تا هم برای مفاد حجت توضیحی باشد، و هم برای جمله بعدی که می‌فرماید: <span class="aya" rel="10_32" data-words="5-10">فما ذا بعد الحق إلا الضلال</span> مقدمه و زمینه‌چینی باشد. </p> <p>در جمله‌ <span class="aya" rel="10_32" data-words="5-10">فما ذا بعد الحق إلا الضلال</span> لازمه حجت قبلی را یادآور شد، تا از آن نتیجه‌گیری کند که پس مشرکین در پرستش بت‌ها در ضلالت‌اند، چون وقتی ربوبیت خدای تعالی ربوبیتی حق باشد، قهرا هدایت در پیروی آن ربوبیت و در پرستش آن مقام است، زیرا هدایت تنها با حق است و نه غیر آن، پس در نزد غیر حق که همان باطل باشد چیزی به جز ضلال نخواهد بود. </p> <p>و بنا بر این، جمله مورد بحث در تقدیر چنین است: فما ذا بعد الحق الذی معه الهدی الا الباطل الذی معه الضلال-پس بعد از حق، که هدایت گره خورده به آن است چیزی به جز باطل که ضلالت گره خورده به آن است وجود ندارد . پس، باید گفت از دو طرف کلام<code class="page" rel="10,76"/> چیزی حذف شده، و بقیه به جای آن محذوف نشسته تا کلام مختصر باشد، و به صورت‌ <span class="aya" rel="10_32" data-words="5-10">فما ذا بعد الحق إلا الضلال</span> در آید، و لذا بعضی<span class="footnote" rel="1" title="تفسیر المنار، ج ۱۱، ص ۳۵۸">*</span> از مفسرین گفته‌اند در آیه شریفه <em>احتباک</em> -که یکی از محسنات بدیعی کلام است-بکار رفته. و احتباک عبارت از این است که دو چیز متقابل هم باشند و گوینده از هر یک از آن دو قسمتی را که لنگه دیگر بر آن دلالت دارد حذف کند. در آیه شریفه تقدیر کلام فما ذا بعد الحق الا الباطل و ما ذا بعد الهدی الا الضلال-بعد از حق غیر باطل چه چیزی می‌تواند باشد، و بعد از هدایت به جز ضلالت چه چیزی می‌تواند باشد بوده، آن گاه از جمله اول کلمه <em>باطل</em> و از جمله دوم کلمه <em>هدی</em> را حذف کرده است.  (لکن این سخن درست نیست، چون در جمله دوم چیزی که دلالت کند بر محذوف در جمله اول وجود ندارد، و در جمله اول نیز چیزی که دلالت کند بر محذوف در جمله دوم وجود ندارد، پس آنچه در آیه به کار رفته احتباک نیست)، و وجه همان است که ما گفتیم. </p> <p>خدای تعالی سپس آیه را با جمله‌ <span class="aya" rel="10_32" data-words="11-12">فأنی تصرفون</span> تمام کرده و به عنوان تعریض پرسیده: اینکه از حق روی می‌گردانید به چه سوی می‌خواهید بروید، با اینکه هدایت همه در طرف حق است و در ضلالت چیزی جز باطل وجود ندارد. </p> <p><code class="aya" rel="10_33"/> <span class="aya" rel="10_33" data-words="1-10">کذلک حقت کلمة ربک علی الذین فسقوا أنهم لا یؤمنون</span> از ظاهر سیاق بر می‌آید آن کلمه‌ای که خدای سبحان با آن کلمه علیه فاسقان تکلم کرده جمله‌ <span class="aya" rel="10_33" data-words="8-10">أنهم لا یؤمنون</span> است، و معنای آیه این است که: خدای تعالی قضایی حتمی علیه فاسقان رانده. و آن این است که فاسقان-البته ما دام که بر حال فسق باقی هستند-ایمان نخواهند آورد، و هدایت الهی به ایمان شامل حالشان نخواهد شد، و این معنا در جای دیگر نیز آمده، آنجا که فرموده: <span class="aya" rel="5_108" data-words="20-25">و الله لا یهدی القوم الفاسقین</span><span class="footnote" rel="2" title="و خدا مردم فاسق را هدایت نمی‌کند سوره مائده، آیه ۱۰۸&quot;">*</span>. </p> <p>و <span class="phrase">بنا بر این، اشاره با کلمه <em rel="fa_10_33_1-1" data-sentence="26:175">کذلک</em> به مضمون آیه قبلی است، که سخن از روگردانی مشرکین از حق داشت، که این روگردانی همان فسق از راه حق بود، و در نتیجه در ضلالت واقع شدند، چون بعد از حق چیزی به جز ضلالت نخواهد بود.</span> </p> <p>و بنا بر این، معنای آیه چنین است: این چنین، کلمه پروردگارت که همان قضای حتمی او علیه فاسقان است محقق و حتمی شد، و آن کلمه و آن قضاء این است که فاسقان ایمان نخواهند آورد، قضای الهی این چنین در خارج محقق شده و اینطور مصداق گرفته، و آن مصداق     <code class="page" rel="10,77"/> این است که فاسقان از حق خارج شدند و قهرا در ضلالت واقع گشتند. و خلاصه کلام حق تعالی این است که ما اگر چنین قضایی راندیم که فاسقان هدایت نشوند و ایمان نیاورند این قضاء را به ظلم و به گزاف و بیهودگی نراندیم، بلکه اگر راندیم بدین جهت بود که خود آنان از حق روی گرداندند، و خود خویشتن را در ضلالت افکندند، چون بین حق و ضلالت هیچ واسطه‌ای نیست-دقت بفرمائید. </p> <p>و در این آیه شریفه دلالت بر چند مطلب ضروری و چند حکم از احکام و قوانین روشن و مشهور در نظام عالم وجود دارد، مثل این حکم بدیهی که می‌گوئیم: بین حق و باطل واسطه و شق سومی وجود ندارد <em>و یا می‌گوئیم: </em> بین هدایت و ضلالت واسطه نیست <em>و یا می‌گوئیم: </em> این دوران بین حق و باطل و هدایت و ضلالت مستند به قضای الهی است، و از پیش خود در ملک خدای تعالی ثبوت نیافته، بلکه این خدا است که چنین کرده . و <span class="phrase">چه بسا که بعضی<span class="footnote" rel="1" title="تفسیر المنار، ج ۱۱، ص ۳۵۹">*</span> از مفسرین گفته باشند که منظور از لفظ <em>کلمه</em> در آیه شریفه، کلمه عذاب است، و اما جمله‌ <span class="aya" rel="10_33" data-words="8-10">أنهم لا یؤمنون</span> در حقیقت بیان علت عذاب است، چیزی که هست حرف <em>لام</em> در آن در تقدیر است، و تقدیر کلام چنین است: <em rel="fa_10_33_1-1" data-sentence="350:612">کذلک</em> یعنی  کثبوت هذه الحجة علیهم حقت کلمة ربک علی الذین فسقوا و هی وعیدهم بالعذاب و انما حقت علیهم العذاب لانهم لا یؤمنون-نظیر ثبوت آن حجت-که قبلا گفتیم-بر مشرکین، مساله کلمه پروردگارت بر عموم فاسقان است، و آن کلمه عبارت است از تهدیدشان به عذاب و اگر این کلمه بر فاسقان محقق شد برای این بود که فاسقان ایمان نیاوردند  و لیکن این تفسیر، تفسیری است که خالی از سقم و ایراد نیست، برای اینکه بنا بر این تفسیر وجه شباهت در تشبیهی که در آیه آمده روشن و یک جور نیست، زیرا حجت که عذاب به آن تشبیه شده بالذات علیه آنان ثابت است ولی عذاب ذاتی آنان نیست، بلکه به خاطر امر دیگری برای آنان ثابت شده، و آن این است که ایمان نیاوردند.</span> </p> <p>و این حجت-همانطور که در بیان قبلی توجه کردید-حجتی است ساده که بت‌پرستان نیز به حق بودن آن اعتراف دارند، لیکن وجهه آن حجت را برگردانده، آن را دلیل بر مدعای خود یعنی ربوبیت اربابها گرفتند، و با این حجت استدلال کردند به اینکه آن رب‌ها استحقاق عبادت دارند نه خدای تعالی، و منشا این اشتباهشان این بود که معتقد بودند به اینکه تدبیر هر ناحیه از نواحی مختلف عالم به دست یکی از آن رب‌ها است، و چون تدبیر آن ناحیه به دست   <code class="page" rel="10,78"/> اوست پس رب آن ناحیه نیز همو است. و گفتند: اگر ما بت‌ها را می‌پرستیم به این حساب است که بتها سنبل آن خدایانند، می‌خواهیم رضایت آن خدایان را بدست آوریم تا آنها در عوض نزد خدای تعالی ما را شفاعت کنند، چون آنها مقرب درگاه خدا هستند. </p> <p>پس، آیه شریفه همین جا مشرکین را مورد مؤاخذه قرار می‌دهد که پس شما اعتراف دارید که همه تدبیرها منتهی به اللَّه تعالی می‌شود، و چگونه ممکن است منتهی نشود با اینکه خالق همه عالم او است، و نیز همو است که عالم را بقاء می‌دهد، پس حقیقت ربوبیت نیز مختص به او است، و تنها او است که مستحق عبادت است، نه کسی دیگر. </p> <h3> <span class="title" rel="10_31 10_32 10_33 10_34 10_35 10_36">احتجاج دوم برای توحید خداوند، با استناد به مساله ابداء و اعاده خلق</span> </h3> <p> <code class="aya" rel="10_34"/> <span class="aya" rel="10_34" data-words="1-9">قل هل من شرکائکم من یبدؤا الخلق ثم یعیده...</span> در این آیه حجتی دیگر به رسول گرامی خود تلقین می‌کند تا علیه مشرکین اقامه نماید، حجتی از جهت مبدأ و معاد، می‌فرماید: آن کسی که مبدأ هر موجودی است و معاد و برگشت هر موجودی نیز به سوی او است استحقاق آن را دارد که عبادت شود تا آدمی در روز معاد و روز لقاء او از عذاب الیمش ایمن گشته، به ثواب عظیم او نائل گردد. </p> <p>و چون مشرکین-یعنی همانهایی که در این حجت خطاب به آنها بوده است-قائل به معاد نبودند، لذا خدای تعالی پیامبرش را دستور داده که خودش پاسخ از این سؤال بدهد، و بگوید: <span class="aya" rel="10_34" data-words="11-17">الله یبدؤا الخلق ثم یعیده فأنی تؤفکون</span>. </p> <p>و اگر آیه شریفه در احتجاجش به مساله ابداء و اعاده تکیه کرده، این اعتمادش اعتماد بر یک مقدمه مبهم و بیان ناشده نبوده، چون خدای تعالی در موارد متعددی از کلامش که شاید به ده مورد برسد از طرق مختلفی بر این مقدمه احتجاج کرده. یک بار از طریق اینکه اگر بعد از این عالم عالمی دیگر نباشد لازم می‌آید خلقت بشر در این عالم لغو و بیهوده باشد و خدای تعالی کار بیهوده نمی‌کند. و یک بار از این طریق که اگر عالمی دیگر نباشد و خلق در آن عالم به جزای اعمال خود نرسند ظلم لازم می‌آید، و چون خدای تعالی عادل است، پس واجب است که در عالمی دیگر کیفر و پاداش هر عملی را بدهد. </p> <p>و همچنین از طرفی دیگر، اصولا خدای تعالی در قرآن کریم هر گونه شک و تردیدی نسبت به معاد را نفی نموده، و ثابت بودن آن را امری مسلم دانسته است،  (و دیگر لازم نبود در هر احتجاجی دوباره ادله معاد را ذکر کند). </p> <p>و این حجت بطوری که در سابق اشاره کردیم حجتی است که منطق عموم مؤمنین را بازگو می‌کند، که اگر خدای تعالی را عبادت می‌کنند از ترس عقاب او و یا به امید ثوابی است که او برایشان مهیا کرده است. <code class="page" rel="10,79"/><code class="aya" rel="10_35"/> </p><h3> <span class="title" rel="10_35 10_31 10_32 10_33 10_34 10_36">احتجاج سوم برای وحدانیت رب معبود با استناد به وجوب پیروی از حق که با پیروی از هادی به سوی حق حاصل می‌گردد</span> </h3> <p> <span class="aya" rel="10_35" data-words="1-12">قل هل من شرکائکم من یهدی إلی الحق قل الله یهدی للحق...</span> جمله‌ <span class="aya" rel="10_35" data-words="6-8">یهدی إلی الحق</span> و جمله‌ <span class="aya" rel="10_35" data-words="11-12">یهدی للحق</span> هر دو به یک معنا است، چون ماده هدی به هر دو قسم متعدی می‌شود، یعنی هم با حرف <em>الی</em> و هم با حرف <em>لام</em> . در چند جای دیگر از قرآن کریم با حرف لام متعدی شده، مانند آیه‌ <span class="aya" rel="32_26" data-words="1-5">أ و لم یهد لهم</span><span class="footnote" rel="1" title="سوره سجده، آیه ۳۶&quot;">*</span> و آیه‌ <span class="aya" rel="17_9" data-words="4-7">یهدی للتی هی أقوم</span><span class="footnote" rel="2" title="سوره اسراء، آیه ۹&quot;">*</span> و مواردی دیگر. پس، اینکه بعضی<span class="footnote" rel="3" title="تفسیر المنار، ج ۱۱، ص ۳۶۲ و ۳۶۳">*</span> از مفسرین گفته‌اند: حرف <em>لام</em> در جمله مورد بحث برای تعلیل آمده، سخن درستی نیست. </p> <p>خدای تعالی در این آیه سومین حجت را به رسول گرامی خود تلقین می‌کند، و این حجتی است عقلی که خواص و دانشمندان از مؤمنین به آن تکیه می‌کنند. و توضیح آن این است که یکی از مرتکزات فطری بشر که عقل وی بدان حکم می‌کند این است که انسان باید حق را پیروی کند، حتی اگر احیانا در یکی از اعمالش از حق منحرف شود، و به خاطر غلط یا اشتباهی و یا هوی و هوسی غیر حق را پیروی کند، در همان لحظه که آن عمل غیر حق را انجام می‌دهد پیش خودش آن عمل را حق می‌پندارد، چون امر بر او مشتبه شده است. و به همین جهت است که می‌بینیم بعد از آنکه غبار و کوران هوی و هوسش فرو نشست اینطور اعتذار می‌جوید که من خیال می‌کردم آن عمل حق است، پس به حکم ارتکاز و فطرت و عقل بشر حق بطور مطلق و بدون هیچ قیدی و شرطی واجب الاتباع است، و به همین دلیل کسی هم که انسان را به سوی حق راهنمایی می‌کند نیز واجب الاتباع است، به خاطر اینکه حق می‌گوید و به سوی حق دعوت می‌نماید، و باید چنین کسی را ترجیح داد به کسی که ما را به سوی حق هدایت نمی‌کند، و یا به سوی غیر حق می‌خواند، زیرا پیروی کردن از هادی به سوی حق پیروی خود حق است، همان حقی که او ما را به سوی آن می‌خواند، و وجوب پیروی او، امری است ضروری، که هیچ حاجتی به دلیل ندارد. </p> <p>در حجتی که در آیه مورد بحث به رسول خدا (ص) تلقین شده تکیه بر این مقدمه ضروری و فطری شده است، لذا سخن را از اینجا آغاز می‌کند که می‌پرسد: آیا شما مشرکین در میان شرکاء خود هیچ شریک و معبودی سراغ دارید که شما را به سوی حق هدایت کند؟ و پر واضح است که مشرکین غیر از کلمه <em>نه</em> جوابی ندارند، چون شرکای آنان چه آنانی       <code class="page" rel="10,80"/> که جمادند مانند بتها و معبودهای جامد دیگر، و چه آنهایی که جاندارند، مانند فرشتگان و ارباب انواع، و جن و طاغوتهایی چون نمرود و فرعون و امثال آنان، هیچیک (بر حق نبودند، تا دیگران را به سوی حق هدایت کنند، و اصولا هیچ یک) مالک نفع و ضرر و مرگ و حیات و نشور خود نیستند. </p> <p>و چون مشرکین در پاسخ از این سؤال جواب مثبتی نداشتند، لذا خدای تعالی به رسول گرامی‌اش دستور داد خودش جواب بدهد، و فرمود: <span class="aya" rel="10_35" data-words="9-12">قل الله یهدی للحق</span> -بگو: تنها خداست که به سوی حق هدایت می‌کند ، چون او است که هر موجودی را به سوی هدفش و به سوی هر چیزی که در بقائش نیازمند به آن است هدایت می‌کند. هم چنان که از قول موسی  (ع) حکایت کرده که در برابر فرعون فرمود: <span class="aya" rel="20_50" data-words="2-9">ربنا الذی أعطی کل شیء خلقه ثم هدی</span><span class="footnote" rel="1" title="پروردگار ما آن کسی است که هر موجودی را نخست وجود داد و سپس هدایت کرد سوره طه، آیه ۵۰&quot;">*</span> و نیز فرمود: <span class="aya" rel="87_2-3" data-words="1-7">الذی خلق فسوی، و الذی قدر فهدی</span><span class="footnote" rel="2" title="خدای سبحان آن کسی است که هر چیزی را بیافرید و تمام و کامل بیافرید و اندازه‌گیری کرد و سپس هدایت فرمود سوره اعلی، آیه ۲ و ۳&quot;">*</span>. و او کسی است که انسان را به سوی سعادت حیات هدایت و به سوی بهشت و آمرزش دعوت می‌کند، رسولانی می‌فرستد و کتابهایی نازل می‌کند و شرایعی تشریع می‌نماید، تا انسانها به اذن او هدایت شوند، و به همین منظور انبیاء را دستور داد تا دعوت حق دینی را در بین بشر گسترش دهند. </p> <p>و ما در تفسیر آیه شریفه: <span class="aya" rel="3_60" data-words="1-7">الحق من ربک فلا تکن من الممترین</span><span class="footnote" rel="3" title="حق از پروردگار توست پس از شک کنندگان مباش سوره آل عمران، آیه ۶۰&quot;">*</span> گفتیم که اعتقاد و سخن و عمل حق آن اعتقاد و گفتار و کرداری است که با سنت جاری در عالم کون که فعل حق تعالی است مطابق باشد، و بنا بر این، حق در حقیقت به مشیت خدای تعالی و اراده او حق است. </p> <p>و وقتی محقق شد که در میان هیچیک از شرکای مشرکین کسی نیست که به سوی حق هدایت کند، و تنها خدای سبحان است که به سوی حق هدایت می‌کند، با جمله‌ <span class="aya" rel="10_35" data-words="13-26">أ فمن یهدی إلی الحق أحق أن یتبع أمن لا یهدی إلا أن یهدی</span> از آنان بپرسید که خودشان از بین دو قسم اتباع یکی را ترجیح دهند، تبعیت خدای تعالی و تبعیت شرکایشان را، پیروی خدای تعالی که به سوی حق هدایت می‌نماید، و پیروی شرکاء را که نه کسی را هدایت می‌کنند، و نه خود       <code class="page" rel="10,81"/> بدون راهنما راهی به جایی می‌برند، و معلوم است که در این دوران، ترجیح برای آن کسی است که به سوی حق هدایت می‌کند، نه آن کس که هدایتی نمی‌کند، یعنی ترجیح با پیروی خدای تعالی بر پیروی خدایان دروغین است، ولی مشرکین به عکس این حکم می‌کنند و بدین جهت خدای تعالی با جمله‌ <span class="aya" rel="10_35" data-words="27-30">فما لکم کیف تحکمون</span> ملامت و توبیخشان می‌کند. </p> <p>در اینجا سؤالی باقی می‌ماند و آن این است که در رجحان پیروی خدای تعالی بر پیروی شرکاء تعبیر فرموده به اینکه پیروی خدای تعالی سزاوارتر است مگر پیروی شرکاء سزاوار است که پیروی خدای تعالی سزاوارتر باشد؟ و چون چنین نیست باید حقانیت را منحصر در پیروی خدای تعالی می‌کرد، و آن را متعین دانسته می‌فرمود: تنها پیروی خدای تعالی حق است، نه اینکه بفرماید: پیروی خدای تعالی سزاوارتر است؟ جواب این سؤال این است که این تعبیر مقتضای مقام ترجیح است. وقتی از خصم می‌پرسیم: راستی ترجیح بر دروغ دارد. یا دروغ ترجیح بر راستی؟ ناگزیر پاسخ این سؤال این است که راستی بهتر است، و این معنایش آن نیست که دروغ هم خوب است، ولی راستی خوبتر است. و اگر خود خصم پاسخ نداد، ما به جای او همین تعبیر را می‌آوریم، تا قبول دعوی ما برایش آسانتر شود، و حس عصبیت او تحریک و جهالتش تهییج نگردد. </p> <h3> <span class="title" rel="10_35">نکته و معنای لطیفی که از جمله پرسشی: <span class="aya" rel="10_35" data-words="13-20">أ فمن یهدی إلی الحق أحق أن یتبع...</span> استفاده می‌شود</span> </h3> <p> و خدای تعالی در این سؤال و جواب زیباترین تعبیر را آورده و فرموده: <span class="aya" rel="10_35" data-words="13-26">أ فمن یهدی إلی الحق أحق أن یتبع أمن لا یهدی إلا أن یهدی</span>. و <span class="phrase">در این آیه قرائتی که رایج است کلمه <em rel="fa_10_35_21-22" data-sentence="35:917">لا یهدی</em> -با تشدید <em>دال</em> -است که اصل آن <em>یهتدی</em> بوده، و ظاهر جمله‌ <span class="aya" rel="10_35" data-words="22-26">لا یهدی إلا أن یهدی</span> که در آن متعلقات فعل حذف شده، و نفرموده که به چه چیز هدایت می‌شود و چه کسی او را هدایت کرده این است که به خودی خود هدایت نمی‌شود، بلکه به وسیله غیر خود هدایت می‌شود، چون این کلام یعنی جمله‌ <span class="aya" rel="10_35" data-words="6-8">یهدی إلی الحق</span> در مقابل جمله‌ <span class="aya" rel="10_35" data-words="21-23">أمن لا یهدی</span> قرار گرفته، با اینکه جمله به سوی حق هدایت می‌کند باید در مقابلش جمله به سوی حق هدایت نمی‌کند قرار بگیرد، نه جمله لا یهدی-به سوی حق هدایت نمی‌شود <em>، و همچنین جمله </em> به سوی حق هدایت نمی‌شود <em>در مقابل جمله: </em> به سوی حق هدایت می‌شود است، و لازمه این چنین مقابله این است که بین راه یافتن بوسیله غیر <em>و</em> هدایت نکردن به سوی حق <em>، و همچنین بین</em> هدایت کردن به سوی حق <em>با</em> راه یافتن بالذات ملازمه باشد.</span> پس، کسی که به سوی حق هدایت می‌کند، باید خودش بالذات-و نه بوسیله غیر-راه یافته باشد، و نیز کسی که خودش بوسیله غیر راه یافته ابدا به سوی حق هدایت نمی‌کند. </p> <p>این آن نکته‌ای است که آیه شریفه به حسب ظاهری که دارد بر آن دلالت می‌کند، و<code class="page" rel="10,82"/> جای هیچ تردیدی در این دلالت نیست، و این خود عادلترین گواه است بر اینکه در این کلام مجازگویی نشده، و اساس آنکه مثل همه موارد مجازگویی که خود ما اهل عرف داریم بر مساهله نیست، بلکه کلامی است جدی و بر اساس حقیقت ما اهل عرف همین که ببینیم کسی کلمه حقی گفت و ما را به سوی آن دعوت کرد می‌گوئیم او هادی به سوی حق است و او را به چنین صفتی توصیف می‌کنیم، هر چند که خود او بدانچه می‌گوید معتقد نباشد، و یا اگر تا حدودی معتقد به گفته خویش هست به آن عمل نکند، و یا اگر عمل می‌کند معنای واقعی کلمه حق را تحقق ندهد بلکه تنها عملی انجام بدهد ولی عملش مغز و معنا نداشته باشد. و نیز ما او را به این صفت توصیف می‌کنیم، چه اینکه خودش به خودی خود به آن کلمه حق راه یافته باشد، و یا اینکه دیگران او را بدان هدایت کرده باشند، در حالی که از نظر واقع و حقیقت چنین نیست، بلکه هدایت به سوی حق یعنی رساندن افراد به حق صریح و به متن واقع، و این تنها کار خدای سبحان و یا کار کسانی است که خود راه یافته باشند، یعنی خدای تعالی آنان را بدون واسطه کسی بلکه خودش هدایت کرده باشد و آنان بوسیله خدای تعالی راه را یافته باشند و از سوی او مامور شده باشند که دیگران را هدایت کنند. و ما پاره‌ای مطالب در این باب در معنای آیه شریفه <span class="aya" rel="2_124" data-words="1-7">و إذ ابتلی إبراهیم ربه بکلمات فأتمهن</span><span class="footnote" rel="1" title="سوره بقره، آیه ۱۲۴&quot;">*</span> ایراد کرده‌ایم. </p> <p>پس از آنچه در معنای آیه گفتیم چند امر روشن گردید: </p><h3> <span class="title" rel="10_35 10_31 10_32 10_33 10_34 10_36">مراد از هدایت در آیه شریفه، ایصال به مطلوب است نه صرف ارائه طریق.  <p>و اینگونه هدایت جز کار خدا و کسانی که بدون واسطه هدایت گشته‌اند، کار کسی نیست</p></span> </h3> <p> یکی اینکه منظور از هدایت به سوی حق صرف ارائه طریق و نشان دادن راه راست نیست، بلکه منظور از آن ایصال به مطلوب است، چون این معنا مسلم و بدیهی است که هر کسی می‌تواند بگوید راه حق کدام است، چه اینکه خود گوینده بوسیله غیر و یا بالذات راه حق را یافته باشد و یا نیافته باشد، و آیه شریفه سخن از هدایتی دارد که کار هر کس نیست پس معلوم می‌شود منظور از آن صرف نشان دادن راه حق نیست. </p> <p>دوم اینکه منظور از جمله: <span class="aya" rel="10_35" data-words="21-26">أمن لا یهدی إلا أن یهدی</span> کسی است که به خودی خود راه را نمی‌یابد، و این دو طایفه را شامل می‌شود، یکی آن کسانی را که اگر هدایت می‌شوند بوسیله غیر خود می‌شوند و یکی آن کسانی که اصلا هدایت نمی‌شوند، نه به خودی خود و نه به وسیله غیر نظیر بت‌ها و خدایان دروغین که قابلیت هدایت به وسیله غیر را ندارند، چون جمله <span class="aya" rel="10_35" data-words="24-26">إلا أن یهدی</span> استثناء از جمله: <span class="aya" rel="10_35" data-words="21-23">أمن لا یهدی</span> است، و این جمله باید دو طائفه را شامل بشود، تا طایفه هدایت پذیر به وسیله غیر از آن استثناء شود. </p> <p>   <code class="page" rel="10,83"/> و <span class="phrase">در جمله: <em rel="fa_10_35_24-25" data-sentence="9:764">ان یهدی</em> فعلی آمده که حرف <em>أن</em> مصدری بر سرش درآمده، که کارش این است که به فعل معنای مصدری می‌دهد، و جمله فعلیه‌ای که این چنین تاویل به مصدر برود دلالتی بر تحقق ندارد، به خلاف خود مصدر که به معمولش اضافه شود، پس به حکم این قاعده بین دو جمله زیر فرق هست، یکی اینکه بگوییم: <span class="aya" rel="2_184" data-words="28-31">أن تصوموا خیر لکم</span><span class="footnote" rel="1" title="اینکه روزه بگیرید (روزه گرفتن) برای شما بهتر است سوره بقره، آیه ۱۸۴&quot;">*</span> و یا بگوییم‌ <span class="aya" rel="10_29" data-words="7-11">إن کنا عن عبادتکم لغافلین</span><span class="footnote" rel="2" title="سوره یونس، آیه ۲۹&quot;">*</span> زیرا جمله اولی هیچ دلالتی ندارد بر اینکه روزه‌ای واقع شده، ولی عبارت دوم، یعنی مصدر مضاف بر معمولش (عبادتکم) دلالت دارد بر اینکه عبادت واقع شده.</span> در محاورات روزمره خود نیز یک بار می‌گوییم: ضربک زیدا عجیب-زدن تو زید را عجیب و خارج از انتظار بود ، که این تعبیر دلالت دارد بر اینکه مخاطب به این کلام زید را زده است، و یک بار هم می‌گوییم: و ان تضرب زیدا عجیب-و اینکه تو زید را بزنی عجیب و خارج از انتظار است ، که این عبارت را به کسی می‌گوییم که هنوز زید را نزده، لیکن تصمیم گرفته است بزند. </p> <h3> <span class="title" rel="10_35">معنای استثناء در: <span class="aya" rel="10_35" data-words="21-26">أمن لا یهدی إلا أن یهدی</span> و اقوال نادرست برخی از مفسرین در این باره</span> </h3> <p> پس اینکه فرمود: <span class="aya" rel="10_35" data-words="21-26">أمن لا یهدی إلا أن یهدی</span> معنایش این است که نباید پیروی کرد کسی را که هدایتش از خودش نیست، مگر آنکه هدایت از ناحیه غیر به او برسد. و <span class="phrase">معلوم است که وقتی هدایت از ناحیه غیر به او می‌رسد که بر حسب طبیعتش قابل هدایت باشد، و اما اگر قابل هدایت نباشد صفت <em rel="fa_10_35_21-22" data-sentence="115:37">لا یهدی</em> همواره با او خواهد بود-دقت بفرمائید.</span> </p> <p><span class="phrase">این بود نظریه ما در معنای این استثناء، ولی سایر مفسرین در معنای آن اقوال عجیب و غریبی دارند: از آن جمله این قول است که گفته‌اند: این استثنایی است مفرغ (یعنی استثنایی است که مستثنا قبل از استثناء داخل در عموم مستثنا منه هست ولی مستثنا منه ذکر شده استثنایی است) از چیزی (مانند ابدا و دائما) که همه احوال را شامل می‌شود، در حقیقت تقدیر جمله امن لا یهدی ابدا الا ان یهدی فیهدی می‌باشد، زیرا اگر چنین نکنیم جمله <em rel="fa_10_35_21-22" data-sentence="407:1073">لا یهدی</em> شامل مسیح عیسی بن مریم و عزیر و ملائکه (ع) نیز می‌شود، با اینکه این نامبردگان هدایت را از خدای تعالی گرفته و به هدایت و وحی او خلق را هدایت می‌کردند هم چنان که قرآن در سوره مخصوص به انبیاء فرموده: <span class="aya" rel="21_73" data-words="1-5">و جعلناهم أئمة یهدون بأمرنا</span><span class="footnote" rel="3" title="ما آنان را پیشوایانی قرار دادیم که به امر ما هدایت می‌کنند سوره انبیاء، آیه ۷۳&quot;">*</span>       <code class="page" rel="10,84"/> وجه نادرستی این تفسیر این است که خلاصه آن این بود که آیه شریفه می‌خواهد بگوید: آیا کسی که به سوی حق هدایت می‌کند سزاوار است متابعت شود، و یا کسی که خودش هدایت نمی‌شود مگر آنکه خدای تعالی او را هدایت کند، و بعد از آنکه خدا هدایتش کرد او هم خلق را هدایت کند ، و بطوری که ملاحظه می‌کنید این معنایی است که بکلی وضع آیه را از اصل مختل می‌سازد، زیرا کسی که خودش راه را نمی‌یابد، نمی‌تواند خلق را به سوی حق هدایت کند، چون خودش از پس پرده با حق تماس پیدا می‌کند، آن وقت چگونه کسی را به حق می‌رساند؟ علاوه بر این، این معنایی که برای آیه کرد شامل بتها که منظور اصلی از احتجاجند نمی‌شود چون بتها قابل هدایت نیستند، و چگونه ممکن است.</span> برای بطلان پرستش بتها استدلالی بکند که اصلا شامل بتها نشود، و شامل مسیح و عزیر بشود که در نظر طوائفی دیگر غیر مشرکین یعنی یهود و نصارا قداست دارند، با اینکه یهود و نصارا مورد نظر آیه نبودند، و اگر آیه شریفه شامل آنها نیز بشود به عمومیت ملاک شامل می‌شود. </p> <p>نظریه دیگری که مفسرین<span class="footnote" rel="1" title="تفسیر المنار، ج ۱۱، ص ۳۶۳">*</span> اظهار داشته‌اند این است که: استثنای‌ <span class="aya" rel="10_35" data-words="24-26">إلا أن یهدی</span> استثنایی است منقطع (یعنی مستثناء قبل از استثناء داخل در مستثنا منه نبوده)، و منظور از جمله  <span class="aya" rel="10_35" data-words="21-23">أمن لا یهدی</span> -کسی که راه نمی‌یابد تنها بتها است، که اصلا قابلیت هدایت ندارند، و معنای آیه این است: آیا کسی که به سوی حق هدایت می‌کند سزاوارتر به متابعت است، یا کسی که چون بتها اصلا هدایت پذیر نیست، مگر آنکه خدا هدایتش کند که در این صورت البته هدایت می‌شود . </p> <p>وجه نادرستی این تفسیر این است که نمی‌تواند مقابله‌ای که بین جمله‌ <span class="aya" rel="10_35" data-words="5-8">من یهدی إلی الحق</span> و جمله‌ <span class="aya" rel="10_35" data-words="21-23">أمن لا یهدی</span> برقرار شده توجیه کند، برای اینکه وقتی مقابله بین هدایت به سوی حق و اهتداء به سوی آن تصور دارد که برگشت معنای این مقابله به این شود که بگوئیم:  آیا کسی که به سوی حق هدایت می‌کند سزاوارتر است به اینکه متابعت شود، و یا کسی که اصلا اهتداء بردار نیست، مگر آنکه خدا هدایتش بکند و او مهتدی و راه یافته بشود، آن گاه غیر خود را هدایت کند ، و وقتی برگشت معنا به این شد، این اشکال بر آن متوجه می‌شود که در این صورت وجهی برای اختصاص دادن استثناء به مثل بتها که اصلا هدایت پذیر نیستند وجود ندارد، تا بگوئیم استثناء منقطع است، بلکه شامل می‌شود هم آنهایی را که بنفسه اهتداء   <code class="page" rel="10,85"/> ندارند، و هم آنهایی را که بوسیله غیر اهتداء نمی‌پذیرند، و هم آنهایی را که چون ملائکه مثلا بنفسه اهتداء ندارند، ولی بوسیله غیر اهتداء می‌پذیرند، و اگر چنین شمولی داشته باشد همان اشکال که در وجه سابق بود بر آن وارد می‌شود. </p> <p>یکی دیگر از آن تفسیرهای عجیب این است که گفته‌اند: منظور از جمله: <span class="aya" rel="10_35" data-words="21-23">أمن لا یهدی</span> بتها است که اصلا قابل هدایت نیستند، و کلمه <em>الا</em> به معنای کلمه <em>حتی</em> است، و معنای آیه این است: آیا کسی که به سوی حق هدایت می‌کند سزاوارتر است به متابعت، و یا کسی که مهتدی نمی‌شود و خود هدایت نمی‌پذیرد تا هدایت کند؟ . </p> <p>وجه نادرستی این تفسیر این است که بنا بر این برگشت تردید <em>این و یا آن</em> به مثل این می‌شود که بگوییم: آیا کسی که به سوی حق هدایت می‌کند سزاوارتر به متابعت است، و یا کسی که خودش هدایت نمی‌یابد تا به سوی حق هدایت کند ، و آن وقت استثناء جنبه استدراک به خود می‌گیرد، یعنی جمله‌ای زیادی می‌شود که غرض از کلام بیان آن نیست، علاوه بر اینکه اصولا در زبان عرب ثابت نشده که کلمه <em>الا</em> به معنای <em>حتی</em> بیاید، و به فرضی هم که ثابت شود در کلام استعمال زیادی ندارد، که بتوان فصیح‌ترین کلام یعنی قرآن را بر چنان استعمالی حمل نمود. </p> <p>قول دیگر این است که گفته‌اند: منظور از جمله‌ <span class="aya" rel="10_35" data-words="21-26">أمن لا یهدی إلا أن یهدی</span> ملائکه و جن‌هایی می‌باشند که مشرکین آنها را به جای خدای تعالی می‌پرستیدند، و ملائکه و جن‌ها هر چند از پیش خود مالک هدایت نیستند، ولی قابل آن هستند که از ناحیه خدای تعالی هدایت شوند. و یا منظور رؤساء و پیشوایان ضلالتند که مردم را به کفر دعوت می‌کنند، که اینها هر چند راه یافته نیستند ولی قابلیت اهتداء و یافتن راه را دارند. آری، پیشوایان ضلالت در تاریخ بشر اگر به سوی حق هدایت می‌شدند هدایت می‌یافتند. </p> <p>وجه نادرستی این تفسیر این است که آیات مورد بحث در سیاق و زمینه‌ای قرار دارند که در آن سیاق فقط علیه بت‌پرستان احتجاج شده، و گفتن اینکه منظور از جمله‌ <span class="aya" rel="10_35" data-words="21-26">أمن لا یهدی إلا أن یهدی</span> ملائکه و جن و یا رؤسای اضلالگرند جمله را از صلاحیت انطباق بر مورد خارج می‌سازد. </p> <p>مطلب سومی که از بیان ما در معنای آیه شریفه روشن گردید این است که هدایت به سوی حق اگر به معنای هدایت زبانی نباشد، و بلکه به معنای رساندن به مقصد باشد، که همین طور هم هست چنین هدایتی کار کسانی است که خود راه یافته باشند، و اهتدایشان به هدایت کسی دیگر نباشد، و در اهتداء و راه یافتن بین آنان و خدای عز و جل هیچ واسطه‌ای<code class="page" rel="10,86"/> دخالت نداشته باشد، حال چون امامان یا از همان حین تولد چنین باشند، و یا چون انبیاء بعد از گذشتن برهه‌ای از عمرشان به عنایت خاصی از خدای سبحان به چنین هدایت رسیده باشند. </p> <p>و اما هدایت قسم اول که گفتیم‌صرف راهنمایی زبانی است، نه اختصاصی به خدای تعالی دارد، و نه به ائمه و نه به انبیاء و اوصیای انبیاء، بلکه افراد عادی نیز می‌توانند خلق را به راه راست دعوت کنند، و خصوصیات و نشانیهای راه راست را برای مردم بیان نمایند، هم چنان که قرآن کریم از مؤمن آل فرعون که نه پیغمبر بوده و نه امام و نه وصی پیغمبر حکایت کرده که گفت: <span class="aya" rel="40_38" data-words="5-10">یا قوم اتبعون أهدکم سبیل الرشاد</span><span class="footnote" rel="1" title="ای قوم من، مرا پیروی کنید تا به سوی راه رشد هدایتتان کنم سوره مؤمن، آیه ۳۸&quot;">*</span> و نیز یافتن چنین هدایتی اختصاص به طائفه خاصی ندارد، همه بشر به این قسم از هدایت یعنی به ارائه طریق هدایت شده‌اند، و قرآن کریم در باره جنس بشر فرموده: <span class="aya" rel="76_3" data-words="1-8">إنا هدیناه السبیل إما شاکرا و إما کفورا</span><span class="footnote" rel="2" title="ما بشر را به سوی راه راست هدایت کرده‌ایم، حال یا بشر شکر این هدایت را بجای می‌آورد و یا کفران می‌کند سوره انسان، آیه ۳&quot;">*</span>. </p> <h3> <span class="title" rel="10_35 10_31 10_32 10_33 10_34 10_36">اشاره به اینکه هدایت به معنای ایصال به مطلوب، شان انبیاء و ائمه (ع) است</span> </h3> <p> و اما اینکه در خطاب به رسول گرامی خود با اینکه او نیز یک امام بوده و امام باید هدایتش به نحو رساندن به هدف باشد فرمود: <span class="aya" rel="28_56" data-words="1-15">إنک لا تهدی من أحببت و لکن الله یهدی من یشاء و هو أعلم بالمهتدین</span><span class="footnote" rel="3" title="چنین نیستی که تو هر کس را دوست بداری هدایت کنی بلکه این خدا است که هر کس را بخواهد هدایت می‌کند و او به حال آنان که قابل هدایتند آگاه‌تر است سوره قصص، آیه ۵۶&quot;">*</span>، و یا در آیاتی دیگر این مضمون را به بیانی دیگر خاطرنشان کرده منافاتی با گفته ما ندارد، و نمی‌خواهد بفرماید: هدایت ائمه و انبیاء هم به نحو راه نشان دادن است، و این حضرات هدایت به نحو ایصال و رساندن به مطلوب ندارند، بلکه می‌خواهد به مساله اصالت و تبعیت اشاره نموده بفرماید: انبیاء و ائمه هم هدایت به نحو ایصال به مطلوب را از پیش خود مالک نشده‌اند، بلکه خدای تعالی به آنان چنین مقامی عطا فرموده، هم چنان که در مساله میراندن زندگان و مساله علم به غیب و امثال آن به این حقیقت اشاره نموده و خاطرنشان کرده که مالک بالذات و به نحو حقیقی هر چیزی خدای سبحان است، و هر کس دیگر هر چه دارد خدا به او تملیک کرده، و مالکیتش حقیقی نیست، بلکه تبعی و یا عرضی است، و به اذن خدای تعالی سبب آن مالکیت شده است، هم چنان که در باره هدایت ائمه که گفتیم به نحو ایصال به مطلوب است، فرموده: <span class="aya" rel="21_73" data-words="1-5">و جعلناهم أئمة یهدون بأمرنا</span><span class="footnote" rel="4" title="آنان را پیشوایانی قرار دادیم که به امر ما هدایت می‌کنند سوره انبیاء، آیه ۷۳&quot;">*</span>. در احادیث نیز اشاره به این حقیقت شده و فرموده‌اند که هدایت به سوی حق شان پیامبر عظیم الشان اسلام         <code class="page" rel="10,87"/> و عترت و اهل بیت او (علیهم صلوات اللَّه) است و ما در سابق مطالبی دیگر در باره مساله هدایت داشتیم. </p> <p>و اینکه در آخر فرمود: <span class="aya" rel="10_35" data-words="27-30">فما لکم کیف تحکمون</span> به اصطلاح استفهام تعجبی است، یعنی پرسشی که غرض از آن برانگیختن تعجب شنونده است، و می‌خواهد به شنونده بفهماند این حکمی که مشرکین می‌کنند که بین‌ <span class="aya" rel="10_35" data-words="5-8">من یهدی إلی الحق</span> و بین‌ <span class="aya" rel="10_35" data-words="21-26">أمن لا یهدی إلا أن یهدی</span> فرق نمی‌گذارند حکمی غریب و شگفت‌آور است، با اینکه عقل خود آنان حکم صریح و روشن دارد به اینکه نباید کسی و چیزی را پیروی کرد که خودش راه را نیافته، و قهرا نمی‌تواند هادی به سوی حق باشد. </p> <p><code class="aya" rel="10_36"/> <span class="aya" rel="10_36" data-words="1-13">و ما یتبع أکثرهم إلا ظنا إن الظن لا یغنی من الحق شیئا</span> ماده <em>غنی</em> وقتی به باب افعال می‌رود و به صورت ماضی (أغنی) و مضارع (یغنی) در می‌آید هم با حرف <em>من</em> متعدی می‌شود و هم با حرف <em>عن</em> و در کلام مجید الهی به هر دو صورت آمده. در آیه مورد بحث با حرف <em>من</em> متعدی شده، و در آیه‌ <span class="aya" rel="69_28" data-words="1-4">ما أغنی عنی مالیه</span><span class="footnote" rel="1" title="مال من به دردم نخورد سوره الحاقه، آیه ۲۸&quot;">*</span> با حرف <em>عن</em> . </p> <p>در این آیه شریفه پیروی از ظن را به اکثر کفار نسبت داده، با اینکه همه آنان کافرند، و دلیلی یقینی بر مرام خود ندارند. و این بدان جهت است که پیشوایان کفر نسبت به درستی مرام خود نه تنها ظنی ندارند، بلکه به نادرستی آن و به حقانیت دین حق یقین دارند، چیزی که هست بغی و دشمنی‌هایی که با هم دارند وادارشان کرد به اینکه به خاطر حق دست از باطل برنداشته هم چنان مردم را به سوی باطل دعوت کنند، هم چنان که خدای عز و جل در باره وضع آنان فرموده: <span class="aya" rel="2_213" data-words="22-35">و ما اختلف فیه إلا الذین أوتوه من بعد ما جاءتهم البینات بغیا بینهم</span><span class="footnote" rel="2" title="و در دین حق اختلاف راه نینداختند مگر همانهایی که دین حق برای آنان آمده بود، و بعد از آنکه به دلائل روشن حقانیت آن دین برایشان ثابت شده بود، تنها انگیزه آنان در این باطل‌گرایی دشمنی‌هایی بود که با یکدیگر داشتند سوره بقره، آیه ۲۱۳&quot;">*</span>. </p> <p>پس اقلیتی که همین پیشوایان ضلالت باشند پیرو ظن نیستند، و پیرو ظن همواره اکثریت مردمند، که به تقلید کورکورانه از پدران راه باطل آنها را دنبال کرده و می‌کنند. </p> <p> <span class="aya" rel="10_36" data-words="14-18">إن الله علیم بما یفعلون</span> -این قسمت از آیه جمله‌ <span class="aya" rel="10_36" data-words="1-6">و ما یتبع أکثرهم إلا ظنا</span> را تعلیل می‌کند، و معنای مجموع آیه چنین است: خدای تعالی عالم است به آنچه مردم می‌کنند، و به همین علت است که می‌داند کفار به جز پیروی ظن دلیلی ندارند. </p> 
