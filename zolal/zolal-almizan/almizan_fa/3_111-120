<h3 class="ayas">سوره آل‌عمران آیه‌های ۱۱۱ تا ۱۲۰</h3><code class="section" rel="3_111-120"/><h3>ترجمه آیات</h3> <p> <span class="trans" rel="3_111">جز دردسر زیانی به شما وارد نمی‌آورند و اگر به جنگ با شما برخیزند آن چنان می‌گریزند که پشت سر خود را ننگرند و بعد از آن هم یاری نخواهند شد.  «۱۱۱» </span><span class="trans" rel="3_112">ذلت بر آنان هر جا که دیده شوند نوشته شده، مگر اینکه متوسل به خدا و یا به وسیله‌ای مردمی بشوند و زورمندانی از ایشان حمایت کند و ایشان برای خود جایی از غضب خدا گرفتند و خواری و مسکنت بر آنان حتمی شده و این بدان جهت است که همواره به آیات خدا کفر می‌ورزیدند و انبیا را به ناحق می‌کشتند و منشا این کفر و جنایتشان، معصیت‌هایشان بود و مردمی تجاوزگر بودند.  «۱۱۲» </span><span class="trans" rel="3_113">اهل کتاب همه یکسان نبودند طائفه‌ای شب‌زنده‌دار و تلاوت آیات خدا در لحظه لحظه‌های شب داشتند و سجده می‌کردند.  «۱۱۳» </span><span class="trans" rel="3_114">آنها به خدا و روز قیامت ایمان داشته و امر به معروف و نهی از منکر می‌کردند و در کارهای خیر از یکدیگر پیشی می‌گرفتند. و ایشان از صالحانند.  «۱۱۴» </span><span class="trans" rel="3_115">و هر کار خیری که از ناحیه خدا کفران نمی‌شود و خدا دانای به حال متقین است.  «۱۱۵» </span><span class="trans" rel="3_116">محققا کسانی که کافر شدند، نه اموالشان به دردشان می‌خورد و نه اولادشان از خدا بی‌نیازشان می‌سازد و آنان اهل آتش و هم در آن جاودانند.  «۱۱۶» </span><span class="trans" rel="3_117">مثل آنچه در این زندگی دنیا خرج می‌کنید وصفش نظیر بادی است که در آن سرمایی شدید باشد و به زراعت مردمی که بر خود ستم کردند برسد و آن را نابود سازد، همانطور که خدا به آن قوم ستم نکرده به اینان نیز ستم ننموده است، بلکه خودشان به خود ستم کرده‌اند.  «۱۱۷» </span><span class="trans" rel="3_118">ای کسانی که ایمان آورده‌اید، دوست و محرم رازی از غیر خود مگیرید که غیر شما لحظه‌ای از رساندن شر، به شما نمی‌آسایند، آنها دوست می‌دارند شما را به ستوه آورند. دشمنی درونی و باطنیشان با شما از مطاوی کلماتشان پیدا است. و آنچه در دل دارند، بسی خطرناکتر از آن است. ما آیات را برایتان بیان می‌کنیم، اگر تعقل کنید.  «۱۱۸» </span><span class="trans" rel="3_119">هان!شما همانهائید که این کفار را دوست می‌دارید، با اینکه آنان شما را دوست نمی‌دارند. شما به همان کتاب ایمان دارید ولی وقتی آنان به شما برمی‌خورند، می‌گویند ایمان آوردیم و چون به خلوت می‌روند سرانگشت خود را از شدت کینه‌ای که با شما دارند، گاز می‌گیرند. بگو از خشم خود بمیرید که خدا دانا است به آنچه در باطن دلها است.  «۱۱۹» </span><span class="trans" rel="3_120">اگر خیری به شما برسد آنها ناراحت می‌شوند و اگر مصیبتی برسد خوشحال می‌گردند و شما اگر صبر کنید و از خدا بترسید، کید آنها هیچ ضرری به شما نمی‌زند که خدا به آنچه می‌کنید، احاطه دارد.  «۱۲۰» </span></p>                 <h3>بیان آیات</h3> <p> این آیات کریمه-بطوری که ملاحظه می‌فرمائید-توجه و انعطاف به هدفی دارد که آیات قبل متعرض آن بود، و آن بیان حال اهل کتاب و مخصوصا یهودیان بود که به آیات خدا کفر ورزیده و خود را گمراه و مؤمنین را از راه خدا بازداشتند، و آیات دهگانه‌ای که گذشت، از باب  الکلام یجر الکلام ، در بین این دو دسته آیات قرار گرفته بود، پس اتصال آیات مورد بحث با آیات دهگانه قبل به حال خود باقی است. </p> <p> <span class="aya" rel="3_111" data-words="1-4">لن یضروکم إلا أذی...</span> <span class="phrase">کلمه <em rel="fa_3_111_4-4" data-sentence="5:136">اذی</em> بطوری که در مفردات القرآن راغب آمده، به معنای هر آن ضرری است که به جانداران برسد-به جان یا به تن آنها و یا به سعادت اخروی یا دنیوی‌شان.</span> </p> <p><code class="aya" rel="3_112"/> <span class="aya" rel="3_112" data-words="1-14">ضربت علیهم الذلة أین ما ثقفوا إلا بحبل من الله و حبل من الناس</span> </p><h3> <span class="title" rel="3_112">مراد از اینکه بر اهل کتاب ذلت زده شده: <span class="aya" rel="3_112" data-words="1-3">ضربت علیهم الذلة</span> </span> </h3> <p> کلمه <em>ذلت</em> مصدری است که برای نوع ساخته شده و کلمه <em>ذل</em> بضمه بطوری که راغب گفته، به معنای ذلتی است که از قهر و غلبه ناشی شود، و با کسره ذال، به معنای ذلتی است که از ناحیه تعصب و تکبر ناشی گردد. و معنای عمومی آن (که هم در ذل-بضمه- هست و هم در ذل-بکسره-و هم در بنای نوع-و هم در سایر مشتقات) عبارت است از انکسار و رام شدن در برابر خصم، و در مقابل آن ماده <em>عز</em> است، که به معنای رام نشدن و نپذیرفتن تاثیر طرف مقابل است. </p> <p>و کلمه <em>ثقفوا</em> ماضی مجهول و به معنای <em>وجدوا-یافت شدند</em> است و کلمه  <em>حبل</em> به معنای آن سببی است که تمسک به آن باعث مصونیت و حفظ گردد، که البته به عنوان استعاره در مورد هر چیزی که نوعی امنیت و عصمت و مصونیت آورد استعمال می‌شود، نظیر عهد و ذمه و امان دادن که همه اینها را نیز حبل می‌گویند. </p> <p>و مراد-و خدا داناتر است-این است که ذلت بر آنان مقدر شده و آن چنان ثابت شده که نقش سکه روی فلز، و یا خیمه بر بالای سر انسان ثابت می‌شود. پس ذلت برای آنان نوشته شده و یا به اعتبار کلمه <em>علی</em> برایشان مسلط گشته مگر آنکه به حبل و سببی خدایی چنگ بزنند و یا خود را به دامن نیرومند انسانی بیفکنند. </p> <p>در این آیه شریفه کلمه <em>حبل</em> تکرار شده (فرموده: چنگ بزنید به حبلی از خدا و حبلی از مردم) با اینکه می‌توانست بفرماید: <span class="aya" rel="3_112" data-words="7-14">إلا بحبل من الله و حبل من الناس</span> و این بدان جهت بود که<code class="page" rel="3,595"/> کلمه حبل وقتی به خدای تعالی منسوب شود، معنایی می‌دهد و وقتی به انسانها نسبت داده شود معنایی دیگر می‌دهد. در اولی (وقتی به خداوند منسوب شود) معنایش قضا و قدر و حکم تکوینی یا تشریعی خدا است و در دومی (وقتی به انسانها نسبت داده شود) به معنای تمسک عملی است. </p> <p>و مراد از <em>ضرب ذلت بر آنان</em> این است که خدای تعالی حکم تشریعی به ذلت آنان کرده، به دلیل اینکه دنبال ضرب ذلت می‌فرماید: <span class="aya" rel="3_112" data-words="4-6">أین ما ثقفوا</span> -هر جا که یافت شوند چون معنای ظاهر این جمله این است که مؤمنین هر جا ایشان را دیدند و بر آنان مسلط شدند، چنین و چنان کنند. و این تعبیر با ذلت تشریعی که یکی از آثارش جزیه گرفتن است، مناسبت دارد. </p> <p>در نتیجه برگشت معنای آیه به این می‌شود که اهل کتاب به حسب حکم شرع اسلامی ذلیلند، مگر اینکه یا داخل در ذمه اسلام شوند و یا امانی از مردم مسلمان به نحوی از انحاء ایشان را حفظ کنند. </p> <p>ولی از ظاهر کلام بعضی از مفسرین برمی‌آید که خواسته است بگوید: آیه‌ <span class="aya" rel="3_112" data-words="1-3">ضربت علیهم الذلة</span> در این مقام نیست که حکمی شرعی را تشریع کند، بلکه می‌خواهد خبر از مقدراتی بدهد که به قضای خدای تعالی بر سر یهود آمده، چون اسلام وقتی ظهور کرد که یهود در حال ذلت بسر می‌برد، و بعضی از شاخه‌هایشان به مجوس جزیه می‌داد و بعضی به نصارا. </p> <p>و این معنای بدی نیست، حتی ذیل کلام تا آخر آیه هم آن را تایید میکند برای اینکه از ظاهر آن بر می‌آید که ذلت و مسکنت یهود به خاطر سوء رفتار خود او بوده یعنی کفری که به آیات خدا می‌ورزید و انبیا را به قتل می‌رساند و دائما به حقوق دیگران تجاوز می‌کرد، ولی عیبی که دارد این است که لازمه این معنا آن است که آیه را مختص به یهود بدانیم. با اینکه هیچ دلیلی به حسب ظاهر بر این اختصاص نیست. و ان شاء اللَّه به زودی در تفسیر آیه: <span class="aya" rel="5_64" data-words="31-36">و ألقینا بینهم العداوة و البغضاء</span><span class="footnote" rel="1" title="سوره مائده، آیه ۶۴&quot;">*</span> گفتاری در این باره می‌آید. </p> <p> <span class="aya" rel="3_112" data-words="15-23">و باؤ بغضب من الله و ضربت علیهم المسکنة...</span> کلمه <em>باؤا</em> به معنای <em>اتخذوا-گرفتند</em> است. وقتی <span class="phrase">گفته می‌شود: باؤا مبائة-مکانا- معنایش این است که فلانی‌ها مکانی را برای خود اتخاذ کردند و یا به مکانی برگشتند و کلمه <em rel="fa_3_112_23-23" data-sentence="117:119">مسکنت</em> به معنای شدت فقر است و ظاهرا مسکنت این است که انسان به جایی از فقر و یا هر فقدانی برسد که راه نجاتی از آن نداشته باشد.</span> بنا بر این معنا صدر و ذیل آیه   <code class="page" rel="3,596"/> با هم سازگار می‌شود. </p> <p> <span class="aya" rel="3_112" data-words="35-40">ذلک بما عصوا و کانوا یعتدون</span> و معنای این جمله این است: غضب الهی برای این بود که امروز عصیانگری کردند و از پیش هم بر اعتداء و یاغی‌گریشان استمرار می‌دادند. </p> <p><code class="aya" rel="3_113"/><code class="aya" rel="3_114"/> <span class="aya" rel="3_113" data-words="1-2">لیسوا سواء</span>... <span class="phrase"><span class="aya" rel="3_113-114" data-words="34-35">من الصالحین</span> کلمه <em rel="fa_3_113_2-2" data-sentence="77:230">سواء</em> مصدری است که معنای‌ وصف از آن اراده شده، می‌خواهد بفرماید: اهل کتاب همه مثل هم، و مساوی در وصف و در حکم نیستند، برای اینکه بعضی از آنان امتی هستند قائم به عبادت، و آیات خدا را می‌خوانند و چنین و چنانند، و بعضی دیگر اینطور نیستند.</span> </p> <p>و از اینجا معلوم می‌شود که جمله: <span class="aya" rel="3_113" data-words="3-5">من أهل الکتاب...</span> در مقام تعلیل است، و وجه عدم تساوی اهل کتاب را بیان می‌کند. </p> <h3> <span class="title" rel="3_113 3_111 3_112 3_114 3_115 3_116 3_117 3_118 3_119 3_120">معنای <em>امت قائمة</em> و اشاره به فرق بین <em>سرعت</em> و <em>عجله</em> </span> </h3> <p> <span class="phrase">مفسرین در معنای کلمه <em rel="fa_3_113_7-7" data-sentence="21:57">قائمة</em> اختلاف کرده، بعضی گفته‌اند: یعنی ثابت قدم بر امر خدایند.</span> بعضی دیگر گفته‌اند یعنی عادل و معتدلند، به دو طرف افراط و تفریط گرایش ندارند. </p> <p><span class="phrase">بعضی دیگر گفته‌اند: یعنی دارای امتی و مذهبی قائم و طریقه‌ای مستقیم‌اند، ولی حق مطلب این است که لفظ <em rel="fa_3_113_7-7" data-sentence="99:220">قائمة</em> مطلق است و هیچیک از این قیدها را ندارد، و در نتیجه همه این معانی را تحمل می‌کند، چیزی که هست وقتی می‌بینیم سخن از کتاب و اعمال صالحه آنان به میان آمده، بیشتر این معنا به ذهن می‌رسد که مراد از قیام بر ایمان و اطاعت باشد.</span> </p> <p>و <span class="phrase">کلمه <em rel="fa_3_113_11-11" data-sentence="5:48">آناء</em> جمع <em>انی</em> بکسره همزه، و یا بفتحه آن است.</span> بعضی گفته‌اند: جمع کلمه <em>انو</em> است که به معنای وقت است. پس آناء یعنی اوقات. </p> <p>و مسارعه به معنای مبادرت ورزیدن و شتافتن است. و این کلمه باب مفاعله از ماده سرعت است. </p> <p>در مجمع البیان می‌گوید: فرق بین سرعت و عجله این است که سرعت به معنای جلو افتادن در کاری است که جلو افتادن در آن جایز باشد. پس سرعت (از آنجایی که همیشه در کار خیر به کار می‌رود) خود یکی از صفات ممدوح است. و ضد آن <em>ابطاء-کندی</em> است. </p> <p>که صفت ناپسندی است، به خلاف عجله که چون به معنای شتافتن و جلو افتادن در کاری است که نباید در آن شتاب کرد. لذا از صفات نکوهیده و مذموم به شمار می‌رود. و ضد آن <em>اناة</em> . </p> <p>درنگ و تانی است که از صفات پسندیده است.<span class="footnote" rel="1" title="مجمع البیان ج ۲ ص ۴۸۸">*</span>   <code class="page" rel="3,597"/> و ظاهرا سرعت در اصل، وصف حرکت، و عجله وصف متحرک بوده،  (بعدها به خود متحرک هم گفته‌اند مسارع، و گرنه در اصل لغت موارد هر یک غیر مورد دیگری است.) و کلمه <em>خیرات</em> به معنای مطلق اعمال صالح است-چه عبادت، چه انفاق، چه عدل، چه قضای حاجت و... و این کلمه بدان جهت که هم جمع است و هم الف و لام بر سر دارد از نظر ادبیات استغراق را می‌رساند. و همانطور که گفتیم شامل همه انحای خیرات می‌شود، و لیکن بیشتر در خیرات مالی اطلاق می‌گردد. همانطور که کلمه <em>خیر</em> بیشتر در مورد مال استعمال می‌شود. </p> <p>خدای سبحان در این آیه شریفه کلیاتی از صفات پسندیده نیکان از اهل کتاب را بر شمرده، اول ایمان به خدا، دوم امر به معروف و نهی از منکر، سوم مسارعت در کار خیر و چهارم این است که ایشان مردمی صالحند، و به همین جهت همنشینان انبیا و صدیقین و شهداء هستند. چون در آیات شریفه: <span class="aya" rel="1_6-7" data-words="1-13">اهدنا الصراط المستقیم، صراط الذین أنعمت علیهم غیر المغضوب علیهم و لا الضالین</span><span class="footnote" rel="1" title="سوره حمد، آیه ۷&quot;">*</span>، اهل صراط مستقیم را از کسانی دانسته که بر آنان انعام شده و مورد غضب قرار نگرفته و گمراه نشدند. و در آیه شریفه‌ <span class="aya" rel="4_69" data-words="7-20">فأولئک مع الذین أنعم الله علیهم من النبیین و الصدیقین و الشهداء و الصالحین...</span><span class="footnote" rel="2" title="سوره نساء آیه ۹۶&quot;">*</span> فرموده: آنهایی که مورد انعام خدای تعالی قرار گرفته‌اند، با انبیا و صدیقین و شهدا و صالحین هستند و بعضی از مفسرین گفته‌اند: مراد در این آیه عبد اللَّه بن سلام و اصحاب اویند. </p> <p><code class="aya" rel="3_115"/> <span class="aya" rel="3_115" data-words="1-7">و ما یفعلوا من خیر فلن یکفروه...</span> اینجا منظور از کفر، کفران در مقابل شکر است. می‌فرماید: هر کار خیری که می‌کنند از ناحیه خدای تعالی کفران نمی‌شوند، یعنی خدای تعالی شکرشان را بجا می‌آورد و عمل خیرشان را به ایشان بر می‌گرداند، بدون اینکه آن را ضایع و بی‌نتیجه بگذارد. هم چنان که در جای دیگر فرموده: <span class="aya" rel="2_158" data-words="19-26">و من تطوع خیرا فإن اللهشاکر علیم</span><span class="footnote" rel="3" title="و هر کس خیری را بدون اینکه خدای تعالی او را فرمان داده باشد، از پیش خود انجام بدهد، خدا هم شکرگزار است و هم دانا سوره بقره، آیه ۱۵۸&quot;">*</span> و نیز فرموده: <span class="aya" rel="2_272" data-words="10-15">و ما تنفقوا من خیر فلأنفسکم</span>... <span class="aya" rel="2_272" data-words="23-33">و ما تنفقوا من خیر یوف إلیکم و أنتم لا تظلمون</span><span class="footnote" rel="4" title="آنچه از خیر انجام می‌دهید به نفع خود انجام داده‌اید و آنچه از خیر انفاق کنید، بدون کم و کاست به شما پرداخت می‌شود و شما ستم نمی‌شوید سوره بقره، آیه ۲۷۲&quot;">*</span>         <code class="page" rel="3,598"/><code class="aya" rel="3_116"/> <span class="aya" rel="3_116" data-words="1-6">إن الذین کفروا لن تغنی عنهم...</span> از ظاهر وحدت سیاق چنین بر می‌آید که مراد از این هایی که کافر شدند، طایفه‌ای دیگر از اهل کتابند، کسانی هستند که دعوت نبوت را نپذیرفته‌اند و نه تنها نپذیرفته‌اند بلکه علیه اسلام توطئه هم می‌کنند و در خاموش کردن نور آن لحظه‌ای کوتاه نمی‌آیند و از هیچ کاری فروگذار نیستند. </p> <p>و چه بسا مفسرین که گفته‌اند این آیه ناظر به اهل کتاب نیست، بلکه به مشرکین نظر دارد، و در حقیقت توطئه و زمینه‌چینی است برای داستان احد، که به زودی بدان اشاره می‌کند. ولی این نظریه با جمله‌ای که به زودی می‌آید و می‌فرماید: <span class="aya" rel="3_119" data-words="8-16">و تؤمنون بالکتاب کله، و إذا لقوکم قالوا آمنا...</span> نمی‌سازد، چون مشرکین چنین سابقه‌ای ندارند که وقتی به مؤمنین رسیدند بگویند ما ایمان آوردیم و وقتی به همفکران خود رسیده باشند، سر انگشتان خود را از شدت خشم گزیده باشند. این وضع با حال یهود تطبیق می‌کند، و از همین جا روشن می‌شود که تا اینجا اتصال سیاق آیات به هم نخورده است. </p> <p>و چه بسا بعضی از مفسرین این گفته را که آیه شریفه مورد بحث، به مشرکین نظر دارد با این گفته که آیه سخن از دورویی می‌کند جمع کرده و معتقدند که به یهود نظر دارد، و لیکن این نظریه خطا است. </p> <p><code class="aya" rel="3_117"/> <span class="aya" rel="3_117" data-words="1-7">مثل ما ینفقون فی هذه الحیاة الدنیا...</span> کلمه <em>صر</em> به معنای سرمای شدید است. و اگر مطلبی را که برایش مثل زده (یعنی انفاق یهودیان را) مقید کرد به قید (در این زندگی دنیا) برای این بوده که بفهماند، آنان از خانه آخرت بریده‌اند و انفاقشان هیچ ارتباطی به حیات آخرت ندارد. و نیز اگر حرث قوم را مقید کرد، به قید <span class="aya" rel="3_117" data-words="15-16">ظلموا أنفسهم</span> برای این بود که ارتباط آن با جمله بعدی که می‌فرماید: <span class="aya" rel="3_117" data-words="18-21">و ما ظلمهم الله</span> به خوبی روشن شود. </p> <h3> <span class="title" rel="3_111 3_112 3_113 3_114 3_115 3_116 3_117 3_118 3_119 3_120">عمل فاسد، اثر فاسد در پی دارد</span> </h3> <p> و حاصل کلام در این آیه این است که انفاق و مخارجی که یهود در این زندگی دنیا می‌کند، با اینکه به این منظور می‌کند که وضع زندگی خود را اصلاح نموده و به مقاصدی که دارد برسد، لیکن به جز بدبختی و شقاوت، بهره‌ای از آن به دست نمی‌آورد، بلکه آنچه را می‌خواهد و دنبال می‌کند، به تباهی می‌کشاند. پیش خود خیال می‌کند سعادتی به چنگ آورده ولی آنچه به دست آورده شقاوت است. و مثلش مثل بادی است که در آن سرمای شدیدی باشد و زراعت ستمگران را سیاه کند، و این نیست مگر به خاطر ظلمی که خودشان به خویشتن کرده‌اند، چون عمل فاسد به جز اثر فاسد، اثر دیگری نمی‌بخشد. <code class="page" rel="3,599"/><code class="aya" rel="3_118"/> <span class="aya" rel="3_118" data-words="1-9">یا أیها الذین آمنوا لا تتخذوا بطانة من دونکم...</span> <span class="phrase">در این آیه شریفه، <em>ولیجه</em>  (خویشاوند نزدیک) را <em rel="fa_3_118_6-6" data-sentence="54:61">بطانه</em>  (آستر) نامیده و وجهش این است که آستر به پوست بدن نزدیک است.</span> تا رویه (ظهاره) لباس. چون آستر لباس بر باطن انسان اشراف و اطلاع دارد و می‌داند که آدمی در زیر لباس چه پنهان کرده، خویشاوند آدمی هم همین طور است، از بیگانگان به آدمی نزدیکتر و به اسرار آدمی واقف‌تر است. و جمله <span class="aya" rel="3_118" data-words="10-11">لا یألونکم</span> به معنای <em>لا یقصرون فیکم</em> است. یعنی دشمنان از رساندن هیچ شری به شما کوتاهی نمی‌کنند. </p> <p>و <span class="phrase">کلمه <em rel="fa_3_118_11-11" data-sentence="5:103">خبال</em> به معنای شر و فساد است و بهمین جهت است که جنون را <em rel="fa_3_118_11-11" data-sentence="112:40">خبل</em> هم می‌گویند، چون در جنون، فساد عقل است.</span> </p> <p>و در جمله‌ <span class="aya" rel="3_118" data-words="13-15">ودوا ما عنتم</span> کلمه <em>ما</em> مصدریه است و معنای جمله را <em>ودوا عنتکم</em>  می‌سازد، یعنی دوستدار شدت و گرفتاری و ضرر شمایند. </p> <p>و جمله‌ <span class="aya" rel="3_118" data-words="16-20">قد بدت البغضاء من أفواههم</span> می‌رساند که دشمنی آنان نسبت به شما آن قدر زیاد است که نمی‌توانند پنهان بدارند. بلکه دشمنی باطنیشان در لحن کلامشان اثر گذاشته است. پس در حقیقت در این جمله کنایه‌ای‌ لطیف بکار رفته، و آن گاه بدون اینکه بیان کند، در دلهای خود چه چیز پنهان کرده‌اند، فرموده: <span class="aya" rel="3_118" data-words="21-25">و ما تخفی صدورهم أکبر</span> تا اشاره کرده باشد، به اینکه آنچه در سینه دارند، قابل وصف نیست، چون هم متنوع و گوناگون است و هم آن قدر عظیم است که در وصف نمی‌گنجد، و همین مبهم آوردن <em>ما فی صدورهم</em>  بزرگ و عظیم بودن را تایید می‌کند. </p> <p><code class="aya" rel="3_119"/> <span class="aya" rel="3_119" data-words="1-4">ها أنتم أولاء تحبونهم...</span> <span class="phrase">ظاهرا کلمه <em rel="fa_3_119_2-2" data-sentence="11:50">اولاء</em> اسم اشاره و کلمه <em>ها</em> برای هشدار دادن است.</span> و اصل جمله  <em>انتم هؤلاء</em> بوده باشد. و کلمه <em>انتم</em> بین ها و بین اولاء فاصله شده باشد، همانطور که می‌گوئیم: زید هذا و هند هذه کذا و کذا این زید و این هند چنین است و چنان است.  (در فارسی هم همین کار را می‌کنیم یعنی به جای اینکه بگوئیم شما همانهایی که چنین و چنان کردید، می‌گوئیم: هان مگر شما آنهایی نبودید که چنین و چنان کردید. <em>مترجم</em>) <span class="aya" rel="3_119" data-words="8-11">و تؤمنون بالکتاب کله</span> الف و لام در <em>الکتاب</em> برای افاده جنس است، و چنین معنا می‌دهد که شما به همه کتابهای آسمانی که از ناحیه خدا نازل شده ایمان دارید، چه کتاب خودتان و چه کتاب اهل کتاب. اما اهل کتاب به کتاب شما ایمان ندارند. <code class="page" rel="3,600"/> <span class="aya" rel="3_119" data-words="12-16">و إذا لقوکم قالوا آمنا</span> یعنی اهل کتاب منافقند، وقتی شما را می‌بینند می‌گویند ایمان آوردیم. </p> <p> <span class="aya" rel="3_119" data-words="17-24">و إذا خلوا عضوا علیکم الأنامل من الغیظ</span> و چون به خلوت می‌روند، سرانگشت خود را از شدت خشمی که بر شما دارند می‌گزند. و کلمه <em>عض</em> گاز گرفتن با دندان با فشار است. و <span class="phrase">کلمه <em rel="fa_3_119_21-21" data-sentence="5:43">انامل</em> جمع انمله است که به معنای نوک انگشتان است.</span> و <span class="phrase">کلمه <em rel="fa_3_119_23-23" data-sentence="5:25">غیظ</em> به معنای خشم و کینه است.</span> و عض انامل بر فلان چیز مثلی است که در مورد تاسف و حسرت و رساندن شدت خشم و کینه زده می‌شود. </p> <p> <span class="aya" rel="3_119" data-words="25-27">قل موتوا بغیظکم...</span> این جمله نفرینی است بر آنان در عبارت امر. و اگر اینطور تعبیر کرده، برای این بوده که جمله به ما بعدش که می‌فرماید: <span class="aya" rel="3_119" data-words="28-32">إن الله علیم بذات الصدور</span> متصل شده، چنین معنا دهد: بگو، بار الها بخاطر همین کینه‌ای که دارند، مرگشان بده، که تو، به آنچه در سینه‌ها است یعنی در دلها و جانها است دانایی. </p> <p><code class="aya" rel="3_120"/> <span class="aya" rel="3_120" data-words="1-4">إن تمسسکم حسنة تسؤهم...</span> <span class="phrase">مسائت که مصدر <em rel="fa_3_120_4-4" data-sentence="14:72">تسؤهم</em> است، به معنای بد حالی است، بر خلاف مسرت و سرور که به معنای خوشحالی است.</span> </p> <h3> <span class="title" rel="3_111 3_112 3_113 3_114 3_115 3_116 3_117 3_118 3_119 3_120">اگر مسلمین صبر کنند و تقوا پیشه سازند، از کینه دشمنان ایمن خواهند بود</span> </h3> <p> و این آیه ما را دلالت می‌کند و به ما می‌گوید: شما مسلمانان اگر صبر کنید و تقوا به خرج دهید از کینه دشمنان ایمن خواهید بود. </p> <p> <em>پایان</em> </p> ﻿<code class="book" rel="&#x62C; 4"/><code class="page" rel="4,3"/> <h3>جلد چهارم</h3> 
