<h2 class="sura">سوره طلاق مدنی است و دوازده آیه دارد </h2><h3 class="ayas">سوره الطلاق آیه‌های ۱ تا ۷</h3><code class="section" rel="65_1-7"/><h3> ترجمه آیات</h3> <p> <span class="trans" rel="65_0">به نام خداوند بخشنده بخشایشگر.  </span><span class="trans" rel="65_1">ای نبی اسلام!تو و امتت وقتی زنان را طلاق می‌دهید در زمان عده طلاق دهید (زمانی که از عادت ماهانه پاک شده و با همسرشان نزدیکی نکرده باشند) و حساب عده را نگه دارید و از خدا، پروردگارتان بترسید، آنان را از خانه‌هایشان بیرون مکنید خودشان هم بیرون نشوند مگر اینکه گناهی علنی مرتکب شوند که در این صورت می‌توانید بیرونشان کنید. و اینها همه حدود خدا است و کسی که از حدود خدا تجاوز کند به نفس خود ستم کرده تو چه می‌دانی شاید خدا بعد از طلاق و قبل از سر آمدن عده حادثه‌ای پدید آورد و شوهر به همسرش برگردد.  «۱» </span><span class="trans" rel="65_2">پس وقتی به اواخر عده رسیدند یا این است که به خوبی و خوشی آنان را نگاه می‌دارید و یا به خوبی و خوشی از آنان جدا می‌شوید و در هر حال دو نفر از مردم خود را که معروف به عدالت باشند شاهد بگیرید و شاهد هم برای خدا اقامه شهادت کند، اینها که به شما گفته شد اندرزهایی است که افرادی از آن موعظه می‌شوند که به خدا و روز جزا ایمان دارند و کسی که از خدا بترسد خدا برایش راه نجاتی از گرفتاریها قرار می‌دهد.  «۲» </span><span class="trans" rel="65_3">و از مسیری که خود او هم احتمالش را ندهد رزقش می‌دهد و کسی که بر خدا توکل کند خدا همه کاره‌اش می‌شود که خدا دستور خود را به انجام می‌رساند و خدا برای هر چیزی اندازه‌ای قرار داده.  «۳» </span><span class="trans" rel="65_4">و از زنان شما آن زنانی که حیض نمی‌بینند اگر به شک افتادید که از پیری است و یا به خاطر عارضه‌ای است که عده طلاقشان سه ماه است. و همچنین آنهایی که از اول حیض ندیدند. و اما زنان آبستن عده طلاقشان این است که فرزند خود را بزایند. و هر کس از خدا بترسد خدا امور دنیا و آخرتش را آسان می‌سازد.  «۴» </span><span class="trans" rel="65_5">این امر خدا است که خدا آن را به سویتان نازل کرده و کسی که از خدا بترسد خدا گناهانش را تکفیر و اجرش را عظیم می‌کند.  «۵» </span><span class="trans" rel="65_6">زنان طلاقی خود را در همان منزلی که بر حسب توانایی خود می‌نشینید سکنی دهید و به ایشان به منظور تنگنا نهادن ضرر نرسانید و اگر دارای حملند نفقه‌شان را بدهید تا حمل خود را بزایند حال اگر بچه شما را شیر دادند اجرتشان را بدهید و با یکدیگر به خوبی و خوشی مشورت کنید و اگر در باره اجرت سخت گیری کردید زنی دیگر آن کودک را شیر دهد.  «۶» </span><span class="trans" rel="65_7">و باید مرد توانگر بقدر توانگریش و مرد فقیر بقدر تواناییش و خلاصه هر کس از آنچه خدایش داده انفاق کند که خدا هیچ کس را تکلیف نمی‌کند مگر به مقدار قدرتی که به او داده و خدا بعد از هر سختی<code class="page" rel="19,524"/> گشایشی قرار می‌دهد.  «۷» </span></p>           <h3>بیان آیات‌ <span class="title" rel="65_1 65_2 65_3 65_4 65_5 65_6 65_7">بیان آیات راجع به حکم طلاق، عده، رجوع و... </span> </h3> <p> این سوره مشتمل بر بیان کلیاتی از احکام طلاق است، و به دنبال آن مقداری اندرز و تهدید و بشارت، و این سوره به شهادت سیاقش در مدینه نازل شده. </p> <p><code class="aya" rel="65_1"/> <span class="aya" rel="65_1" data-words="1-11">یا أیها النبی إذا طلقتم النساء فطلقوهن لعدتهن و أحصوا العدة...</span> در آغاز سوره نخست خطاب را متوجه رسول خدا (ص) می‌کند، چون او است که به سوی امت فرستاده شده و پیشوای امت است، پس می‌شود مطالب مربوط به همه امت را به شخص او خطاب کرد، و این گونه خطابها در استعمال شایع است، خطابی است مخصوص بزرگ قوم، و مقدم بر همه آنان، ولی منظور عموم پیروان و زیردستان او است، پس دیگر وجه و دلیلی ندارد که مثل بعضی از مفسرین بگوییم تقدیر آیه یا ایها النبی قل لامتک اذا طلقتم النساء است، یعنی ای پیامبر به امتت بگو که وقتی زنان را طلاق دادید چنین و چنان کنید. </p> <p>و معنای اینکه فرموده: و چون زنان را طلاق دادید با عده طلاق دهید این است که چون خواستید طلاق بدهید و نزدیک شد این کار را انجام دهید چنین و چنان کنید، چون معنا ندارد که بعد از طلاق دادن دوباره طلاق دهند، پس در حقیقت این تعبیر نظیر تعبیر در آیه زیر است که می‌فرماید: <span class="aya" rel="5_6" data-words="5-9">إذا قمتم إلی الصلاة فاغسلوا</span><span class="footnote" rel="1" title="و چون به نماز ایستادید دست و صورت خود را بشویید سوره مائده، آیه ۶">*</span>، یعنی چون خواستید به نماز بایستید چنین کنید. </p> <p>و <span class="phrase"><em rel="fa_65_1_10-10" data-sentence="0:393">عده</em> عبارت از این است که زن در آن مدت از ازدواج جدید، خودداری کند، تا آن مدت که شرع معین کرده تمام شود، و مراد از طلاق دادن برای عده طلاق دادن برای زمان عده است، به طوری که زمان عده را از روز وقوع طلاق حساب کنند، و این بدین صورت می‌شود که طلاق در طهری واقع شود که در آن طهر عمل جنسی انجام نشده باشد، از آن تاریخ حساب عده را نگه می‌دارد تا سه بار حیض دیدن و پاک شدن، که بعد از آن می‌تواند شوهر کند.</span> </p> <p> <span class="aya" rel="65_1" data-words="9-11">و أحصوا العدة</span> -یعنی عدد حیض‌ها و پاک شدنها را که معیار عده است بشمارید و   <code class="page" rel="19,525"/> حسابش را داشته باشید. و منظور از این دستور نگه داری زن است، چون زن در این مدت حق نفقه و سکنی را دارد، و همسرش باید مخارجش را بدهد، و نمی‌تواند از خانه بیرونش کند، البته حقی هم شوهر به او دارد، و آن این است که می‌تواند به طلاق خود رجوع نموده، زندگی با او را از سر گیرد. </p> <p> <span class="aya" rel="65_1" data-words="12-19">و اتقوا الله ربکم لا تخرجوهن من بیوتهن</span> -ظاهر سیاق این است که جمله <em>بیرونشان نکنید</em> ، بدل باشد از جمله از خدا پروردگارتان بترسید و خاصیت این بدل آوردن تاکید نهی در جمله <em>بیرونشان نکنید</em> است، و منظور از من بیوتهن-از خانه‌هایشان همان خانه‌هایی است که زنان قبل از طلاق در آن سکنی داشتند، و به همین جهت فرموده: <em>خانه‌هایشان</em>  با اینکه خانه مال شوهر است. </p> <p>و جمله‌ <span class="aya" rel="65_1" data-words="20-22">و لا یخرجن</span> نهی از بیرون رفتن خود زنان از خانه است، هم چنان که جمله قبلی نهی شوهران بود از بیرون کردن آنان. </p> <p> <span class="aya" rel="65_1" data-words="23-27">إلا أن یأتین بفاحشة مبینة</span> <span class="phrase">-یعنی مگر آنکه گناهی ظاهر و فاش از قبیل زنا و یا ناسزا و یا اذیت اهل خانه مرتکب شوند، هم چنان که در روایات وارده از ائمه اهل بیت (ع) وارد شده که <em rel="fa_65_1_25-25" data-sentence="145:27">فاحشه</em> عبارت از گناهان مذکور است.</span> </p> <p> <span class="aya" rel="65_1" data-words="28-39">و تلک حدود الله و من یتعد حدود الله فقد ظلم نفسه</span> -یعنی هر کس از احکامی که برای طلاق ذکر شده که حدود خدا است تجاوز کند، چنین و چنان می‌شود، آری تمامی احکام الهی حدود اعمال بندگان است، و کسی که از آن احکام تجاوز کند در حقیقت از حدود خدا تجاوز کرده و آن را رعایت ننموده، و کسی که چنین کند یعنی نافرمانی پروردگار خود کند، به خود ستم کرده است. </p> <p> <span class="aya" rel="65_1" data-words="40-47">لا تدری لعل الله یحدث بعد ذلک أمرا</span> -یعنی تو نمی‌دانی، چه بسا خدای تعالی بعد از این امری پدید آورد، یعنی امری که وضع این زن و شوهر را عوض کند، و رأی شوهر در طلاق همسرش عوض شده، به آشتی با وی متمایل گردد، چون زمام دلها به دست خداست، ممکن است محبت همسرش در دلش پیدا شود، و به زندگی قبلی خود برگردد. <code class="aya" rel="65_2"/><code class="aya" rel="65_3"/> <span class="aya" rel="65_2" data-words="1-8">فإذا بلغن أجلهن فأمسکوهن بمعروف أو فارقوهن بمعروف</span>... <span class="phrase"><span class="aya" rel="65_2" data-words="25-27">و الیوم الآخر</span> مراد از <em>بلوغ أجل زنان</em> این است که به آخر زمان عده نزدیک و مشرف شوند، نه اینکه به کلی عده‌شان سر آید، چون اگر عده سر بیاید دیگر جمله <em rel="fa_65_2_4-4" data-sentence="209:243">فامسکوهن</em> معنا نخواهد داشت، زیرا منظور از این جمله همان رجوع است که بعد از عده دیگر رجوعی نیست و منظور از جمله <em rel="fa_65_2_7-7" data-sentence="370:125">فارقوهن</em> این است که در این چند روزه آخر عده رجوع نکند، تا عده سر آید و جدایی به<code class="page" rel="19,526"/> کلی حاصل گردد.</span> </p> <p>و مراد از اینکه فرمود: امساک و نگهداری زن به طور معروف باشد ، این است که اگر شوهر خواست برگردد، و از جدایی با زن صرفنظر کند، باید که از آن به بعد با او نیکوکاری نموده، حقوقی را که خدا برای زن بر مرد واجب کرده رعایت نماید. و مراد از مفارقت به نحو معروف هم این است که حقوق شرعیه زن را احترام بگذارد. پس تقدیر کلام چنین می‌شود  فامسکوهن بمعروف من الشرع او فارقوهن بمعروف من الشرع . </p> <p> <span class="aya" rel="65_2" data-words="9-13">و أشهدوا ذوی عدل منکم</span> -یعنی دو نفر مرد عادل از خودتان شاهد بر طلاق بگیرید. و توضیح معنای عدالت در تفسیر سوره بقره گذشت. </p> <p> <span class="aya" rel="65_2" data-words="14-17">و أقیموا الشهادة لله</span> -توضیح این جمله نیز در سوره بقره بیان شد. </p> <p> <span class="aya" rel="65_2" data-words="18-27">ذلکم یوعظ به من کان یؤمن بالله و الیوم الآخر</span> -کلمه <em>ذلک</em> اشاره به مطالب قبل است، می‌فرماید: این امر به تقوا و پرهیز از خدا، و اقامه شهادت برای خدا، و این نهی از تعدی در باره حدود الهی که گفتیم چنین و چنان است. ممکن هم هست بگوییم اشاره است به همه مطالب گذشته، چه احکامی که بیان شد، و چه امر به تقوی و به اخلاص در شهادت و نهی از تعدی در حدود خدا، می‌فرماید: همه اینها مطالبی است که مؤمنین به وسیله آنها موعظه می‌شوند، به حق رکون نموده از باطل دل کنده می‌شوند، و این تعبیر در عین حال اشاره‌ای هم به این معنا دارد که اعراض از این احکام، و یا تغییر دادن آن خارج شدن از ایمان است. </p> <h3> <span class="title" rel="65_2 65_3">معنای جملات آیه شریفه <span class="aya" rel="65_2" data-words="28-34">و من یتق الله یجعل له مخرجا...</span> با توجّه به سیاق و موضع آن</span> </h3> <p> <span class="aya" rel="65_2-3" data-words="28-40">و من یتق الله یجعل له مخرجا، و یرزقه من حیث لا یحتسب</span>... <span class="aya" rel="65_3" data-words="23-23">قدرا</span> می‌فرماید: <span class="aya" rel="65_2" data-words="28-31">و من یتق الله</span> و هر کس از محرمات الهی به خاطر خدا و ترس از او بپرهیزد، و حدود او را نشکند، و حرمت‌ شرایعش را هتک ننموده، به آن عمل کند <span class="aya" rel="65_2" data-words="32-34">یجعل له مخرجا</span> خدای تعالی برایش راه نجاتی از تنگنای مشکلات زندگی فراهم می‌کند، چون شریعت او فطری است، و خدای تعالی بشر را به وسیله آن شرایع به چیزی دعوت می‌کند که فطرت خود او اقتضای آن را دارد، و حاجت فطرتش را بر می‌آورد، و سعادت دنیایی و آخرتیش را تامین می‌کند، و از همسر و مال و هر چیز دیگری که مایه خوشی زندگی او و پاکی حیاتش باشد، از راهی که خود او احتمالش را هم ندهد و توقعش را نداشته باشد روزی می‌فرماید، پس مؤمن این ترس را به خود راه ندهد که اگر از خدا بترسد و حدود او را محترم بشمارد و به این جهت از آن محرمات کام نگیرد، خوشی زندگیش تامین نشود، و به تنگی معیشت دچار گردد، نه، اینطور نیست، برای اینکه رزق از ناحیه خدای تعالی ضمانت شده و خدا قادر است که از عهده ضمانت خود بر آید. <code class="page" rel="19,527"/> <span class="aya" rel="65_3" data-words="7-11">و من یتوکل علی الله</span> -و کسی که بر خدا توکل کند، از نفس و هواهای آن، و فرمانهایی که می‌دهد، خود را کنار بکشد و اراده خدای سبحان را بر اراده خود مقدم بدارد، و عملی را که خدا از او می‌خواهد بر عملی که خودش دوست دارد ترجیح بدهد، و به عبارتی دیگر به دین خدا متدین شود و به احکام او عمل کند. </p> <p> <span class="aya" rel="65_3" data-words="12-13">فهو حسبه</span> -چنین کسی خدا کافی و کفیل او خواهد بود، و آن وقت آنچه را که او آرزو کند، خدای تعالی هم همان را برایش می‌خواهد، البته آنچه را که او به مقتضای فطرتش مایه خوشی زندگی و سعادت خود تشخیص می‌دهد، نه آنچه را که واهمه کاذبش سعادت و خوشی می‌داند. </p> <p>و اینکه فرمود: خدا کافی و کفیل او است، علتش این است که خدای تعالی آخرین سبب است، که تمامی سبب‌ها بدو منتهی می‌شود، در نتیجه وقتی او چیزی را اراده کند بجا می‌آورد و به خواسته خود می‌رسد، بدون اینکه اراده‌اش دگرگونی پذیرد، او است که می‌گوید: <span class="aya" rel="50_29" data-words="1-4">ما یبدل القول لدی</span><span class="footnote" rel="1" title="نزد من سخن دگرگونه نمی‌شود سوره ق، آیه ۲۹">*</span>، و چیزی بین او و خواسته‌اش حائل نمی‌گردد، چون او است که می‌گوید: <span class="aya" rel="13_41" data-words="11-16">و الله یحکم لا معقب لحکمه</span><span class="footnote" rel="2" title="خدای تعالی حکم می‌کند، و چیزی نمی‌تواند حکمش را عقب اندازد سوره رعد، آیه ۴۱">*</span>، و اما سایر اسباب که انسانها در رفع حوائج خود متوسل بدانها می‌شوند، سببیت خود را از ناحیه خدا مالکند، و آن مقدار را مالکند که او به آنها داده، و هر صاحب قدرتی آن مقدار قدرت دارد که به آن داده، در نتیجه در مقام فعل آن مقدار می‌تواند عمل کند که او اجازه‌اش داده باشد. </p> <p>پس تنها خدا برای هر کس که بر او توکل کند کافی است، و هیچ سبب دیگر چنین نیست، <span class="aya" rel="65_3" data-words="14-17">إن الله بالغ أمره</span> خدا به هر چه بخواهد می‌رسد، او است که فرموده: <span class="aya" rel="36_82" data-words="1-10">إنما أمره إذا أراد شیئا أن یقول له کن فیکون</span><span class="footnote" rel="3" title="امر او هنگامی که چیزی را اراده کرده باشد تنها این است که بگوید باش و آن چیز موجود شود سوره یس، آیه ۸۲">*</span>، و نیز فرموده: <span class="aya" rel="65_3" data-words="18-23">قد جعل الله لکل شیء قدرا</span> پس هیچ چیز نیست مگر آنکه قدری معین و حدی محدود دارد، و خدای سبحان موجودی است که هیچ حدی او را تحدید نمی‌کند، و هیچ چیزی به او احاطه نمی‌یابد، و او خودش محیط به هر چیز است. </p> <h3> <span class="title" rel="65_3 65_2 65_1 65_4 65_5 65_6 65_7">شرح مفاد آیه کریمه فوق</span> </h3> <p> این معنای آیه بود، از نظر اینکه در بین آیات طلاق واقع شده و با مورد طلاق منطبق می‌شود، و اما اگر از سیاق و مورد صرفنظر کنیم، و اطلاق خود آیه را در نظر بگیریم، جمله و       <code class="page" rel="19,528"/> <span class="aya" rel="65_2-3" data-words="29-40">من یتق الله یجعل له مخرجا، و یرزقه من حیث لا یحتسب</span> این مفاد را به دست می‌دهد که هر کس از خدا بترسد و به حقیقت معنای کلمه پروا داشته باشد-که البته چنین تقوایی حاصل نمی‌شود مگر با معرفت نسبت به خدا و اسما و صفات او-و سپس به خاطر رعایت جانب او از محرمات و ترک واجبات-که لازمه آن این است که اراده نکند مگر فعل و ترکی را که او اراده کرده باشد، و لازمه این هم آن است که اراده‌اش در اراده خدای تعالی مستهلک شده باشد-چنین کسی هیچ عملی انجام نمی‌دهد مگر از اراده‌ای از خدا. </p> <p>لازمه این نیز آن است که خود را و متعلقات خود از مشخصات و افعالش را ملک خدای تعالی بداند، آن هم ملک طلق او، و او را مالک علی الاطلاق خود بداند، مالکی که به هر نحو بخواهد می‌تواند در ملکش تصرف کند، و این ملکیت همان ولایت خدایی است که خدا با آن ولایت متولی أمر بنده‌اش می‌باشد، پس برای بنده از ملک حقیقی چیزی باقی نمی‌ماند مگر آنچه که خدای سبحان تملیکش کرده باشد، تازه همان را هم که او دارد باز به ملکیت خدا باقی است، و ملک همه‌اش از خدای عز و جل است. </p> <p>اینجاست که خدای تعالی چنین بنده‌ای را به حکم‌ <span class="aya" rel="65_2" data-words="32-34">یجعل له مخرجا</span> از تنگنای وهم و زندان شرک نجات می‌دهد، دیگر به اسباب ظاهری دلبسته نیست و به حکم‌ <span class="aya" rel="65_3" data-words="1-6">و یرزقه من حیث لا یحتسب</span> از جایی که او احتمالش را هم ندهد رزق مادی و معنویش را فراهم می‌کند، اما رزق مادیش را بدون پیش بینی خود او می‌رساند، برای اینکه او قبل از رسیدن به چنین توکلی رزق خود را حاصل دسترنج خود و اثر اسباب ظاهری می‌دانست، همان اسبابی که دل به آن بسته بود، و از آن اسباب هم که بسیار زیادند جز به اندکی اطلاع نداشت، و مثلش مثل کسی بود که در شبی بس ظلمانی نور بسیار ضعیفی پیش پایش را روشن کرده باشد، و از ما ورای آن فضای اندک بی‌خبر باشد، و لیکن خدای سبحان از همه اسباب خبر دارد، و او است که اسباب و مسببات را پشت سر هم می‌چیند، و هر طوری که بخواهد نظام می‌بخشد، و به هر یک از آن اسباب بخواهد اجازه تاثیر می‌دهد تاثیری که خود بنده چنان تاثیری برای آن سراغ نداشته. </p> <p>و اما رزق معنویش را-که رزق حقیقی هم همانست، چون مایه حیات جان انسانی است، و رزقی است فنا ناپذیر-بدون پیش بینی خود او می‌رساند، دلیلش این است که انسان نه از چنین رزقی آگهی دارد و نه می‌داند که از چه راهی به وی می‌رسد. </p> <p>و کوتاه سخن اینکه: خدای سبحان که ولی و عهده‌دار سرپرستی بنده متوکل خویش است، او را از پرتگاه هلاکت بیرون می‌کشد، و از طریقی که خود او پیش‌بینی آن را<code class="page" rel="19,529"/> نمی‌کند، روزی می‌دهد، و چنین بنده‌ای به خاطر اینکه بر خدای تعالی توکل کرده، و همه امور خود را به او واگذار نموده، هیچ چیز از کمال و از نعمت‌هایی را که قدرت به دست آوردن آن را در خود می‌بیند از دست نمی‌دهد، خلاصه آنچه را که امیدوار بود به وسیله سعی و کوشش خود به دست آورد همان را خدای تعالی برایش فراهم می‌کند، برای اینکه او به وی توکل کرد، و کسی که بر خدا توکل کند، خدا همه‌کاره او می‌شود، و هیچ سبب از اسباب ظاهری اینطور نیست، برای اینکه هر سببی را که در نظر بگیری یک بار کارگر می‌افتد بار دیگر نمی‌افتد، ولی خدای تعالی این طور نیست، <span class="aya" rel="65_3" data-words="14-17">إن الله بالغ أمره</span>، چون خدا به کار خود می‌رسد و تمامی امور در حیطه قدرت خدای تعالی است‌ <span class="aya" rel="65_3" data-words="18-23">قد جعل الله لکل شیء قدرا</span> و وقتی حدود و اندازه هر موجودی را خدای تعالی معین می‌کند، بنده متوکل هم یکی از موجودات است، او نیز از تحت قدرت خدا خارج نیست، پس اندازه‌ها و حدود او نیز به دست خدا است. </p> <p>و چنین مقامی تنها نصیب صالحین از اولیای این امت می‌شود، و اما افراد پایین‌تر یعنی افراد متوسط از اهل تقوی که درجات پایین‌تری از حیث معرفت و عمل دارند، از موهبت ولایت خدایی هم آن مقداری برخوردارند که با اخلاص ایمان و اعمال صالحشان مطابقت دارد، و چنان نیست که هیچ بهره‌ای از این موهبت نداشته باشند، چگونه محروم باشند با اینکه خدای عز و جل فرموده: <span class="aya" rel="3_68" data-words="13-16">و الله ولی المؤمنین</span><span class="footnote" rel="1" title="و خداوند ولی و سرپرست مؤمنان است سوره آل عمران، آیه ۶۸">*</span> و جای دیگر به طور مطلق فرموده: <span class="aya" rel="45_19" data-words="14-17">و الله ولی المتقین</span><span class="footnote" rel="2" title="خداوند یار و یاور پرهیزکاران است، سوره جاثیه، آیه ۱۹">*</span>. </p> <p>آری همین که به دین حق متدین هستند، و این سنت حیات را پذیرفته، ورود و خروجشان در امور ناشی از اراده خدای تعالی است، خود تقوی اللَّه و توکل بر او است، برای اینکه این گونه افراد مؤمن و متقی اراده خدای تعالی را در جای اراده خودشان قرار داده‌اند، در نتیجه به همان مقدار از سعادت زندگی برخوردار می‌شوند، و خدای تعالی برایشان از هر ناملایمی مخرجی قرار می‌دهد، و از جایی که خود آنان به فکرشان نرسد روزیشان می‌دهد، و پروردگارشان کافی ایشان است، و او به کار خود می‌رسد و اراده خود را به کرسی می‌نشاند، و چگونه چنین نباشد با اینکه او است که برای هر چیزی قدر و مقداری معین کرده است. </p> <p>و این مؤمنین از محرومیت از سعادت هم آن مقدار سهم دارند که شرک در ایمان و     <code class="page" rel="19,530"/> عملشان رخنه کرده باشد، و رخنه هم می‌کند، چون همانطور که در بالا گفتیم غیر از صالحان از اولیای خدا، آنها که از رتبه پایین‌ترند از شرک خالی نیستند، هم چنان که فرمود: <span class="aya" rel="12_106" data-words="1-9">و ما یؤمن أکثرهم بالله إلا و هم مشرکون</span><span class="footnote" rel="1" title="بیشترشان به خدا ایمان نمی‌آورند، مگر آنکه در عین حال مشرکند سوره یوسف، آیه ۱۰۶">*</span> و از سوی دیگر به طور مطلق فرموده: <span class="aya" rel="4_48" data-words="1-7">إن الله لا یغفر أن یشرک به</span><span class="footnote" rel="2" title="خدا این گناه را که به وی شرک بورزند نمی‌آمرزد سوره نساء، آیه ۴۸">*</span>. </p> <p>و نیز فرموده: <span class="aya" rel="20_82" data-words="1-10">و إنی لغفار لمن تاب و آمن و عمل صالحا</span><span class="footnote" rel="3" title="و من به طور قطع آمرزنده هر کسی هستم که توبه کند، و ایمان آورده عمل صالح انجام دهد">*</span>، یعنی هر کسی که از شرک توبه کند، و باز به طور مطلق فرموده: <span class="aya" rel="2_199" data-words="7-13">و استغفروا الله إن الله غفور رحیم</span><span class="footnote" rel="4" title="از خدا طلب مغفرت کنید که خدا آمرزنده مهربان است سوره مزمل، آیه ۲۰">*</span>. </p> <p>پس مؤمن به هیچ درجه از درجات ولایت اللَّه بالا نمی‌رود مگر با توبه از شرک خفی که هر مرحله از آن پایین‌تر از درجه ولایت آن مرحله است. </p> <p>آیه مورد بحث از آیات برجسته قرآن است، و مفسرین در باره جمله جمله آن سخنانی پراکنده دارند، که از نقلش صرفنظر می‌کنیم. </p> <h3> <span class="title" rel="65_1 65_2 65_3 65_4 65_5 65_6 65_7">مدت عده طلاق</span> </h3> <p> <code class="aya" rel="65_4"/> <span class="aya" rel="65_4" data-words="1-12">و اللائی یئسن من المحیض من نسائکم إن ارتبتم فعدتهن ثلاثة أشهر...</span> <span class="phrase">کلمه <em>ارتیاب</em> که مصدر فعل <em rel="fa_65_4_9-9" data-sentence="33:177">ارتبتم</em> است به معنای شک و تردید، و در خصوص آیه منظور شک در یائسه شدن است، چون ممکن است زنی حیض نبیند، ولی شک داشته باشد که حیض ندیدنش به خاطر کبر سن است، یا به خاطر عارضه‌ای مزاجی است.</span> پس معنای آیه این است که آن زنانی که از حیض یائسه می‌شوند، اگر در علت یائسه شدنشان شک داشتید که آیا به خاطر رسیدن به حد یائسگی است، یا به خاطر عارضه مزاجی است در صورتی که طلاقشان دادید باید سه ماه عده نگه بدارند. </p> <p> <span class="aya" rel="65_4" data-words="13-16">و اللائی لم یحضن</span> -این جمله عطف است بر جمله‌ <span class="aya" rel="65_4" data-words="1-3">و اللائی یئسن...</span>، و معنایش این است که زنانی که در سن حیض دیدن حیض ندیدند نیز عده طلاقشان سه ماه است. </p> <p> <span class="aya" rel="65_4" data-words="17-23">و أولات الأحمال أجلهن أن یضعن حملهن</span> -یعنی منتهای زمان عده زنانی که آبستن هستند و طلاق گرفته‌اند، روزی است که وضع حمل کرده باشند. </p> <p> <span class="aya" rel="65_4" data-words="24-32">و من یتق الله یجعل له من أمره یسرا</span> -یعنی کسی که از خدا بترسد، خدای تعالی     </p> <p>سوره طه، آیه 82.    <code class="page" rel="19,531"/> برایش آسانی قرار می‌دهد، یعنی شداید و مشقت‌هایی را که برایش پیش می‌آید آسان می‌سازد. و بعضی<span class="footnote" rel="1" title="مجمع البیان، ج ۱۰، ص ۳۰۷">*</span> گفته‌اند: معنایش این است که امور دنیا و آخرت را برایش آسان نموده، یا فرجی دنیایی برایش می‌فرستد، و یا عوضی آخرتی به او می‌دهد. </p> <p><code class="aya" rel="65_5"/> <span class="aya" rel="65_5" data-words="1-5">ذلک أمر الله أنزله إلیکم...</span> یعنی آنچه خدای تعالی در آیات قبلی بیان کرد احکامی است که او به سوی شما نازل کرد، و در اینکه فرمود: <span class="aya" rel="65_5" data-words="6-16">و من یتق الله یکفر عنه سیئاته و یعظم له أجرا</span> دلالتی هست بر اینکه پیروی اوامر خدا خود مرحله‌ای است از تقوی، مانند اجتناب از محرمات که آن هم مرحله‌ای دیگر از تقوی است، و شاید این دلالت برای آن باشد که امتثال اوامر هم ملازم با اجتناب از حرام است، و آن حرام عبارت است از ترک امتثال. </p> <p>و <span class="phrase">معنای <em>تکفیر سیئات</em> پوشاندن آن به وسیله مغفرت است، و مراد از <em rel="fa_65_5_12-12" data-sentence="68:674">سیئات</em>  گناهان صغیره است، در نتیجه تقوی تنها برای گناهان کبیره باقی می‌ماند، و مجموع جمله <span class="aya" rel="65_5" data-words="6-16">و من یتق الله یکفر عنه سیئاته و یعظم له أجرا</span> در معنای آیه شریفه زیر می‌باشد که فرموده: <span class="aya" rel="4_31" data-words="1-13">إن تجتنبوا کبائر ما تنهون عنه نکفر عنکم سیئاتکم و ندخلکم مدخلا کریما</span><span class="footnote" rel="2" title="اگر از گناهان بزرگ آنچه از آن نهی شده‌اید اجتناب بورزید، ما گناهان (کوچک) تان را تکفیر می‌کنیم، و در مدخلی آبرومند داخلتان می‌کنیم سوره نساء، آیه ۳۱">*</span>، و از این دو آیه شریفه بر می‌آید که مراد معصوم (ع) هم که در تعریف تقوی فرمود: عبارت است از ورع از محارم خدا همان گناهان کبیره است.</span> </p> <p>و نیز بر می‌آید که مخالفت با احکامی که خدای تعالی در باره طلاق و عده نازل فرموده از گناهان کبیره است چون تقوایی که در آیه شریفه ذکر شده مشتمل بر مسائل مذکور نیز می‌شود، و ممکن نیست که مسائل خود آیه را شامل نگردد، پس مخالفت مذکور جزو سیئات قابل تکفیر نیست، و گرنه نظم و معنای آیه مختل می‌شود. </p> <p><code class="aya" rel="65_6"/> <span class="aya" rel="65_6" data-words="1-6">أسکنوهن من حیث سکنتم من وجدکم...</span> <span class="phrase">راغب در مفردات می‌گوید: کلمه <em rel="fa_65_6_5-6" data-sentence="29:270">من وجدکم</em> به معنای تمکن و مقدار توانگریتان است، چون غنی را <em>و جدان</em> و <em>جدة</em> می‌خوانند، و بعضی قرائت کلمه <em>وجد</em> را هم به فتحه واو حکایت کرده‌اند هم به ضمه و هم به کسره<span class="footnote" rel="3" title="مفردات راغب، ماده &lt;em&gt;وجد&lt;/em&gt; ">*</span>.</span> </p> <p>ضمیر <em>هن</em> به مطلقات، یعنی زنان طلاقی بر می‌گردد، و این معنا را سیاق تایید       <code class="page" rel="19,532"/> می‌کند. و معنای آیه این است که زنانی را که طلاق داده‌اید باید در همان مسکن که خودتان ساکنید سکنی بدهید، البته هر کس به مقدار وجدش، آن کس که توانگر است به قدر توانگریش، و آنکه فقیر است باز به مقدار تواناییش. </p> <p> <span class="aya" rel="65_6" data-words="7-11">و لا تضآروهن لتضیقوا علیهن</span> -یعنی حق ندارید ضرری متوجه آنان کنید تا ماندن در آن سکنی برایشان دشوار شود، و از نظر لباس و نفقه در مضیقه‌شان قرار دهید. </p> <h3> <span class="title" rel="65_6 65_1 65_2 65_3 65_4 65_5 65_7">تکلیف بچه شیر خوار زن مطلقه</span> </h3> <p> <span class="aya" rel="65_6" data-words="12-21">و إن کن أولات حمل فأنفقوا علیهن حتی یضعن حملهن</span> -معنای این قسمت از آیه روشن است، می‌فرماید: اگر زنان طلاقی حامله باشند، باید نفقه آنان را بدهید تا فرزند خود را بزایند. </p> <p> <span class="aya" rel="65_6" data-words="22-26">فإن أرضعن لکم فآتوهن أجورهن</span> -یعنی اگر حاضر شدند نوزاد خود را شیر دهند، بر شما است که اجرت شیر دادنشان را بدهید، چون اجرت رضاعت در حقیقت نفقه فرزند است، که به گردن پدر است. </p> <p> <span class="aya" rel="65_6" data-words="27-30">و أتمروا بینکم بمعروف</span> - <em>ائتمار</em> که فعل <em>ائتمروا</em> از آن مشتق است، وقتی در مورد چیزی استعمال می‌شود، معنای مشورت کردن در باره آن چیز را می‌دهد، به طوری که طرفهای مشورت به یکدیگر امر کنند، و در آیه مورد بحث که ائتمار به صیغه امر آمده و فرموده  <em>ائتمار بکنید</em> ، خطابش به زن و مرد است، می‌فرماید: در باره فرزند خود مشورت کنید تا به نحوی پسندیده و عادی به توافق برسید، به طوری که هیچ یک از شما و فرزندتان متضرر نشوید، نه مرد با دادن اجرت زیادتر از حد معمول متضرر شود، و نه زن با کمتر گرفتن، و نه فرزند با کمتر از دو سال شیر خوردن متضرر گردد، و همچنین ضررهای دیگری که ممکن است پیش آید به هیچ یک از شما متوجه نشود. </p> <p> <span class="aya" rel="65_6" data-words="31-36">و إن تعاسرتم فسترضع له أخری</span> -هر چند معنای تحت اللفظی این جمله این است که اگر یکی از شما خواست به طرف دیگر ضرر برساند، و اختلافتان برطرف نگردید، به زودی زنی دیگر غیر از مادر طفل او را شیر خواهد داد، ولی منظور این است که باید به زودی و قبل از آنکه کودک گرسنه شود، زنی دیگر آن کودک را شیر دهد. </p> <p><code class="aya" rel="65_7"/> <span class="aya" rel="65_7" data-words="1-5">لینفق ذو سعة من سعته</span> باید صاحب سعه از سعه خود انفاق کند. و انفاق از سعه به معنای توسعه دادن در انفاق است، و امر در این جمله متوجه توانگران است، می‌فرماید مردان توانگر وقتی همسر بچه‌دار خود را طلاق می‌دهند، باید در ایام عده و ایام شیرخواری کودکشان، به زندگی مطلقه و کودک خود توسعه دهند. <code class="page" rel="19,533"/> <span class="aya" rel="65_7" data-words="6-14">و من قدر علیه رزقه فلینفق مما آتاه الله</span> - <em>قدر رزق</em> به معنای تنگی روزی است، و کلمه <em>ایتاء</em> به معنای عطا کردن است، می‌فرماید: و کسی که فقیر و در تنگنای معیشت است، و نمی‌تواند به زندگی همسر طلاقی و کودک شیرخوارش توسعه دهد، هر قدر که می‌تواند از مالی که خدای تعالی به او عطا کرده به ایشان انفاق کند. </p> <p> <span class="aya" rel="65_7" data-words="15-21">لا یکلف الله نفسا إلا ما آتاها</span> -یعنی خدای تعالی هیچ کسی را تکلیف ما لا یطاق نمی‌کند، هر کسی را به قدر تواناییش تکلیف می‌فرماید، در مساله مورد بحث هم به مرد تهی دست تکلیف توسعه نکرده است، بنا بر این، جمله مورد بحث می‌خواهد حرج را از تکالیف الهی که یکی از آنها انفاق همسر مطلقه است نفی کند. </p> <p> <span class="aya" rel="65_7" data-words="22-26">سیجعل الله بعد عسر یسرا</span> -در این جمله به اشخاص تهی دست تسلیت و دلداری داده، مژده می‌دهد که به زودی خدای عز و جل بعد از تنگدستی و سختی، گشایش و رفاه می‌دهد. </p> <h3>بحث روایتی‌ <span class="title" rel="65_1 65_2 65_3 65_4 65_5 65_6 65_7"> (روایاتی در ذیل آیات طلاق، راجع به احکام طلاق، عده، رجوع و...) </span> </h3> <p> در الدر المنثور است که: ابن مردویه از ابی سعید خدری روایت کرده که گفت: سوره نساء کوتاه، هفت سال بعد از سوره نسایی که جنب سوره بقره است نازل گردید<span class="footnote" rel="1" title="الدر المنثور، ج ۶، ص ۲۳۶">*</span>. </p> <p>مؤلف: منظور از سوره نساء کوتاه، همین سوره طلاق است. </p> <p>و در همان کتاب آمده که مالک، شافعی، عبد الرزاق،  (در کتاب المصنف)، احمد، عبد بن حمید، بخاری، مسلم، ابو داوود، ترمذی، نسایی، ابن ماجه، ابن جریر، ابن منذر، ابو یعلی، ابن مردویه، و بیهقی،  (در کتاب سنن خود) همگی از پسر عمر روایت کرده‌اند که خود او گفت: همسر خود را در حال حیض طلاق دادم، و جریان را برای رسول خدا (ص) گفتم، حضرت در خشم شد و فرمود: باید برگردی و او را نگه بداری تا از حیض پاک شود، و دوباره حیض ببیند و باز پاک شود، آن وقت اگر خواستی طلاقش دهی، یعنی در حال طهارتش و قبل از آنکه با او عمل زناشویی انجام دهی طلاق بدهی، این است آن عده‌ای که خدای تعالی در باره‌اش فرمود: <span class="aya" rel="65_1" data-words="7-8">فطلقوهن لعدتهن</span>، آن گاه رسول خدا (ص) آیه را اینطور خواند که:   <code class="page" rel="19,534"/> <span class="aya" rel="65_1">یا ایها النبی اذا طلقتم النساء فطلقوهن فی قبل عدتهن</span><span class="footnote" rel="1" title="کافی، ج ۶، ص ۶۵، ح ۲">*</span>. </p> <p>مؤلف: اینکه آیه را <em>فی قبل عدتهن</em> نقل کرده، قرائت خود ابن عمر است، و در قرآن کریم <em>لعدتهن</em> آمده. </p> <p>و در همان کتاب آمده که ابن منذر، از ابن سیرین نقل کرده که در باره جمله <span class="aya" rel="65_1" data-words="42-47">لعل الله یحدث بعد ذلک أمرا</span> گفته: این جمله در باره حفصه دختر عمر نازل شد که رسول خدا  (ص) او را یک بار طلاق داد، و آیه شریفه‌ <span class="aya" rel="65_1" data-words="1-6">یا أیها النبی إذا طلقتم النساء</span>... <span class="aya" rel="65_1" data-words="44-47">یحدث بعد ذلک أمرا</span> نازل شد، و به رسول خدا (ص) دستور داد که به طلاق خود رجوع کند<span class="footnote" rel="2" title="قرب الاسناد، ص ۳۰">*</span>. </p> <p>و در کافی به سند خود از زراره از امام باقر (ع) روایت کرده که فرمود: هر طلاقی که بر طبق سنت و یا بر عده نباشد اعتبار ندارد. زراره اضافه کرده که به امام باقر عرض کردم <em>طلاق سنت</em> و <em>طلاق عده</em> را برایم تفسیر کن، فرمود: اما طلاق سنت این است که مردی که می‌خواهد همسرش را طلاق دهد، او را زیر نظر بگیرد تا حیض شود، و سپس از حیض پاک گردد، آن گاه بدون اینکه با او جماع کرده باشد یک بار طلاق دهد، و دو نفر را هم بر طلاق دادن خود شاهد بگیرد، و سپس زیر نظرش داشته باشد تا دو بار خون حیض ببیند و پاک شود، که اگر برای بار سوم خون ببیند، عده‌اش تمام شده، و رابطه زوجیت بین آن دو به کلی قطع گردیده، به طوری که اگر بخواهد دوباره با او ازدواج کند، مثل سایر مردان اجنبی خواستگاری است از خواستگاران، اگر خواست می‌تواند با او ازدواج کند، و اگر نخواست نمی‌کند، و در آن مدت که او را زیر نظر داشت تا از عده در آید، نفقه و سکنایش را باید بدهد، و نیز در آن مدت اگر مرد بمیرد، زن (مطلقه در عده‌اش) از او ارث می‌برد، و اگر زن بمیرد، مرد از او ارث می‌برد، ولی بعد از تمام شدن عده نه دیگر نفقه‌ای هست، و نه ارثی. </p> <p>سپس فرمود: و اما طلاق عده که خدای تعالی در باره‌اش فرمود: <span class="aya" rel="65_1" data-words="7-11">فطلقوهن لعدتهن و أحصوا العدة</span>، چنین است که اگر مردی از شما خواست همسرش را طلاق عده دهد، باید او را زیر نظر بگیرد تا حیض شود، و سپس از حیض در آید، آن گاه یک بار طلاقش دهد، بدون اینکه بعد از پاک شدن با او جماع کرده باشد، و دو نفر شاهد عادل هم گواه بر طلاق بگیرد، و اگر خواست همان روز یا بعد از چند روز البته قبل از آنکه همسرش حیض ببیند، به او رجوع کند، و بر رجوع خود شاهد هم بگیرد، و با او جماع کند، و نزد خود نگه بدارد، تا حیض ببیند، و بعد   <code class="page" rel="19,535"/> از حیض دیدن و از حیض خارج شدن، یک بار دیگر طلاقش دهد، بدون اینکه با او جماع کرده باشد، و شاهد هم بر طلاق دادنش بگیرد، و باز هر وقت خواست البته تا قبل از حیض دیدن به او رجوع کند، و بر رجوع خود شاهد هم بگیرد، و بعد از رجوع با او جماع کند، و نزد خود نگه‌داری کند، تا برای بار سوم حیض ببیند، و چون از حیض خارج شد، قبل از آنکه با او جماع کرده باشد طلاقش دهد، و بر طلاق دادنش گواه هم بگیرد، در این صورت دیگر رابطه زناشویی بین او و همسرش به کلی قطع شده، و دیگر نمی‌تواند در عده به او رجوع کند،  (و یا در خارج عده او را عقد کند)، مگر بعد از آنکه آن زن با مردی دیگر ازدواج بکند، اگر او طلاقش داد آن وقت می‌تواند دوباره عقدش کند. </p> <p>زراره می‌گوید: شخصی پرسید: اگر زن از کسانی باشد که هیچ خون نمی‌بیند چه باید کرد؟ فرمود مثل چنین زنی را باید به طلاق سنت طلاق داد<span class="footnote" rel="1" title="تفسیر قمی، ج ۲، ص ۳۷۴">*</span>. </p> <p>و صاحب قرب الاسناد به سند خود از صفوان روایت کرده که گفت: من شنیدم از امام صادق (ع) که مردی به خدمتش آمد، و این مساله را پرسید که من همسرم را در یک مجلس سه بار طلاق دادم، فرمود اعتبار ندارد، آن گاه فرمود مگر کتاب خدا را نمی‌خوانی که می‌فرماید <span class="aya" rel="65_1" data-words="1-27">یا أیها النبی إذا طلقتم النساء فطلقوهن لعدتهن و أحصوا العدة و اتقوا الله ربکم لا تخرجوهن من بیوتهن و لا یخرجن إلا أن یأتین بفاحشة مبینة</span>. </p> <p>آن گاه فرمود: آیا نمی‌بینی که می‌فرماید: <span class="aya" rel="65_1" data-words="42-47">لعل الله یحدث بعد ذلک أمرا</span> و سپس فرمود: هر چیزی که مخالف کتاب خدا و سنت باشد، باید به کتاب خدا و سنت برگردانده شود<span class="footnote" rel="2" title="کافی، ج ۶، ص ۹۱، ح ۱۰">*</span>. </p> <p>و در تفسیر قمی در معنای جمله‌ <span class="aya" rel="65_1" data-words="16-27">لا تخرجوهن من بیوتهن و لا یخرجن إلا أن یأتین بفاحشة مبینة</span>، فرموده: این عمل برای مرد حلال نیست، که زنش را بعد از آنکه طلاق داد-و در مدتی که می‌تواند به او رجوع کند-از خانه خود خارج سازد، و بر خود زن نیز حلال نیست که از خانه شوهرش بیرون رود، مگر آنکه زن گناهی آشکار مرتکب شود که در آن صورت مرد می‌تواند او را بیرون کند. </p> <p>و <span class="phrase">کلمه <em rel="fa_65_1_25-25" data-sentence="5:323">فاحشة</em> به معنای آن است که زن نامبرده یا زناکار باشد و یا از خانه شوهر سرقت کند، و یکی هم از مصادیق فاحشه سلیطه شدن بر شوهر است، که اگر زن طلاقی یکی     <code class="page" rel="19,536"/> از این اعمال را مرتکب شود، مرد می‌تواند او را از خانه خود خارج سازد<span class="footnote" rel="1" title="کافی، ج ۶، ص ۱۰۰، ح ۸">*</span>.</span> </p> <p>و در کافی به سند خود از وهب بن حفص، از یکی از دو امام صادق و باقر  (ع) روایت آورده که در باره زن طلاقی که در عده است فرموده: عده‌اش را در خانه‌اش نگه می‌دارد، و در آن ایام زینت خود را برای شوهرش ظاهر می‌سازد، <span class="aya" rel="65_1" data-words="42-47">لعل الله یحدث بعد ذلک أمرا</span> تا شاید خدای تعالی دوباره محبت وی را در دل شوهرش بیفکند، و نفرت و کینه او را از دل شوهرش بیرون سازد<span class="footnote" rel="2" title="کافی، ج ۶، ص ۸۲، ح ۹">*</span>. </p> <h3> <span class="title" rel="65_2 65_3 65_4">چند روایت در باره تقوی، توکل و کفایت خداوند ، در ذیل آیه شریفه: <span class="aya" rel="65_2" data-words="28-34">و من یتق الله یجعل له مخرجا...</span> </span> </h3> <p> مؤلف: در این معانی و معانی جمله جمله دو آیه مورد بحث روایات دیگری از ائمه اهل بیت (ع) رسیده است. </p> <p>و باز در آن کتاب به سند خود از معاویة بن وهب، از امام صادق (ع) روایت آورده که فرمود: کسی که خدای تعالی سه چیز به او داده باشد، از سه چیز دیگرش دریغ نمی‌دارد: کسی که توفیق دعایش داده باشند از اجابت دعایش دریغ نمی‌دارند، و کسی که توفیق شکرش دادند از زیادتر کردن نعمتش دریغ نمی‌دارند، و کسی که نعمت توکلش دادند از موهبت کفایتش مضایقه نمی‌کنند. </p> <p>آن گاه فرمود: آیا کتاب خدای عز و جل را خوانده‌ای که می‌فرماید: <span class="aya" rel="65_3" data-words="7-13">و من یتوکل علی الله فهو حسبه</span> -کسی که بر خدا توکل کند او وی را کافی خواهد بود ، <span class="aya" rel="14_7" data-words="5-7">لئن شکرتم لأزیدنکم</span> -به طور قطع اگر شکرگزاری کنید نعمتتان را زیاد می‌کنم ، و <span class="aya" rel="40_60" data-words="4-6">ادعونی أستجب لکم</span> -بخوانید مرا تا اجابت کنم شما را<span class="footnote" rel="3" title="اصول کافی، ج ۲، ص ۵۳، ح ۶">*</span>. </p> <p>و نیز در همان کتاب به سند خود از محمد بن مسلم روایت آورده که گفت: از امام صادق (ع) از کلام خدای عز و جل پرسیدم که می‌فرماید: <span class="aya" rel="65_2-3" data-words="28-40">و من یتق الله یجعل له مخرجا، و یرزقه من حیث لا یحتسب</span>، فرمود: یعنی در دنیایش به او این چنین رزق می‌دهد<span class="footnote" rel="4" title="نور الثقلین، ج ۵، ص ۳۵۵ به نقل از کافی">*</span>. </p> <p>و در الدر المنثور است که: عبد بن حمید و ابن جریر و ابن ابی حاتم، از سالم بن ابی الجعد، روایت کرده‌اند که گفت: این آیه، یعنی آیه‌ <span class="aya" rel="65_2" data-words="28-31">و من یتق الله...</span> در باره مردی از قبیله اشجع نازل شد که دچار فقر و بلایی شده بود، دشمن پسرش را اسیر گرفته بود، نزد رسول خدا  (ص) شد، حضرت فرمود: اتق اللَّه و اصبر-از خدا بترس و صبر کن و         <code class="page" rel="19,537"/> پس از چندی پسرش که اسیر شده بود برگشت، خدای تعالی آزادش کرد، به خانواده‌اش ملحق شد، در بین راه به چند رأس بز دست یافته بود، آنها را هم آورده بود، و جریان را به حضور رسول خدا (ص) عرضه داشت، در همین بین خدای تعالی این آیه را نازل کرد، حضرت فرمود: آن بزها مال خودت باشد<span class="footnote" rel="1" title="تفسیر قمی، ج ۲، ص ۳۷۴">*</span>. </p> <p>و باز در همان کتاب است که ابو یعلی و ابو نعیم و دیلمی، از طریق عطاء بن یسار، از ابن عباس روایت کرده‌اند که گفت: رسول خدا (ص) در تفسیر آیه‌ <span class="aya" rel="65_2" data-words="28-34">و من یتق الله یجعل له مخرجا</span> فرمود: یعنی از شبهه‌های دنیا و از سکرات مرگ و از شدائد روز قیامت برایش مخرجی قرار می‌دهد<span class="footnote" rel="2" title="الدر المنثور، ج ۶، ص ۲۲۹">*</span>. </p> <p>و نیز در همان کتاب است که حاکم (وی حدیث را صحیح دانسته)، و ابن مردویه و بیهقی، از ابو ذر روایت کرده‌اند که گفت: رسول خدا (ص) آیه‌ <span class="aya" rel="65_2-3" data-words="28-40">و من یتق الله یجعل له مخرجا، و یرزقه من حیث لا یحتسب</span> را تلاوت کرد، و آن قدر تکرار کرد تا چرتش گرفت، و آن گاه فرمود: ای ابو ذر اگر تمامی مردم به این آیه تمسک می‌کردند، خدا همه‌شان را کفایت می‌کرد<span class="footnote" rel="3" title="الدر المنثور، ج ۶، ص ۲۳۷">*</span>. </p> <p>و نیز در همان کتاب آمده که ابن ابی حاتم و طبرانی و خطیب، از عمران بن حصین، روایت کرده‌اند که گفت: رسول خدا (ص) فرمود: کسی که امید خود را از خلق برید، و همه امیدش را به خدا بست، خدا هر مئونه از مئونه‌هایش را کفایت می‌کند، و از جایی که خود او احتمالش را هم ندهد روزی می‌دهد، و کسی که همه امیدش به دنیا باشد، خدا او را به همان دنیا واگذار می‌نماید<span class="footnote" rel="4" title="فقیه، ج ۳، ص ۲۷۹، ح ۶">*</span>. </p> <p>و نیز آمده که: ابن ابی حاتم، از ابن عباس، و او بدون واسطه از رسول خدا (ص) روایت کرده که فرمود: هر کس دوست می‌دارد نیرومندترین مردم باشد، بر خدا توکل کند، و هر کس میل دارد بی‌نیازترین مردم باشد، باید به آنچه در دست خدا دارد، اعتمادش بیشتر از آنچه در دست خود دارد بوده باشد، و کسی که میل دارد محترم‌ترین مردم باشد از خدا بترسد<span class="footnote" rel="5" title="الدر المنثور، ج ۶، ص ۲۳۴">*</span>. </p> <p>مؤلف: در سابق در ذیل بحث پیرامون همین آیات مورد بحث معنایی برای این گونه روایات کردیم. </p> <p>       <code class="page" rel="19,538"/> و در کافی به سند خود از حلبی، از امام صادق (ع) روایت کرده که فرمود: عده زنی که حیض نمی‌بیند، و مستحاضه‌ای که خونش قطع نمی‌شود، سه ماه است، و عده زنی که حیض می‌بیند، ولی حیضش منظم نیست، سه نوبت حیض دیدن و پاک شدن است. </p> <p>حلبی می‌گوید: از آن جناب معنای جمله‌ <span class="aya" rel="65_4" data-words="8-9">إن ارتبتم</span> را پرسیدم، و عرضه داشتم: منظور از این شک و ریبه چیست؟ فرمود: حیضی که بیشتر از یک ماه طول بکشد ریبه است، و صاحبش باید سه ماه عده نگه دارد، نه اینکه معیار را حیض دیدن قرار دهد (تا آخر حدیث)<span class="footnote" rel="1" title="الدر المنثور، ج ۶، ص ۲۳۱">*</span>. </p> <p>و نیز در همان کتاب به سند خود از محمد بن قیس از امام ابی جعفر (ع) روایت آورده که فرمود: عده زن حامله‌ای که مطلقه شده وضع حملش است، و بر همسر او است که در این مدت نفقه او را به طور معروف و معمول بدهد تا فرزندش را بزاید<span class="footnote" rel="2" title="الدر المنثور، ج ۶، ص ۲۳۲">*</span>. </p> <p>و نیز در آن کتاب به سند خود از ابی الصباح کنانی از ابی عبد اللَّه امام صادق  (ع) روایت کرده که گفت: هر گاه مردی همسرش را که آبستن است طلاق دهد، باید نفقه او را بپردازد، تا فرزند به دنیا آید، همین که فرزندش را زائید مزد شیر دادنش را می‌دهد، و نباید به او ضرر بزند، مگر آنکه زن شیردهی پیدا شود که مزد کمتری بگیرد، اگر مادر طفل حاضر شد به آن مزد کمتر فرزندش را شیر دهد البته او مقدم بر بیگانه است، چون مادر کودک است، لذا تا روزی که بچه از شیر گرفته می‌شود مزد می‌گیرد و شیر می‌دهد<span class="footnote" rel="3" title="الدر المنثور، ج ۶، ص ۲۳۳">*</span>. </p> <p>و صاحب کتاب فقیه به سند خود از ربعی بن عبد اللَّه و فضیل بن یسار، از امام صادق  (ع) روایت کرده که در تفسیر جمله <span class="aya" rel="65_7" data-words="6-14">و من قدر علیه رزقه فلینفق مما آتاه الله</span> فرمود: اگر به مقداری که از گرسنگی نمیرد به او داد، و جامه‌اش را هم تامین کرد، که هیچ، و گرنه باید (حاکم شرع) بین شوهر و زن طلاقی‌اش جدایی بیندازد<span class="footnote" rel="4" title="جا داشت شعبی اضافه کند که عده زن شوهر مرده در جای دیگر قرآن آمده، و فرموده: &lt;span class=&quot;aya&quot; rel=&quot;۲_۲۳۴&quot; data-words=&quot;۱-۱۳&quot;&gt;وَ اَلَّذِینَ یُتَوَفَّوْنَ مِنْکُمْ وَ یَذَرُونَ أَزْواجاً یَتَرَبَّصْنَ بِأَنْفُسِهِنَّ أَرْبَعَةَ أَشْهُرٍ وَ عَشْراً&lt;/span&gt; مترجم">*</span>. </p> <p>مؤلف: این روایت را صاحب کافی هم به سند خود از ابی بصیر از آن جناب روایت کرده<span class="footnote" rel="5" title="کافی، ج ۵، ص ۵۱۲، ح ۷">*</span>. </p> <p>و در تفسیر قمی در ذیل جمله‌ <span class="aya" rel="65_4" data-words="17-23">و أولات الأحمال أجلهن أن یضعن حملهن</span>، آمده که: زن حامله اگر مطلقه شد، سرآمد عده‌اش همان وقتی است که بزاید، و آنچه در شکم دارد بگذارد، حتی اگر بین طلاق و زائیدنش یک روز فاصله شود، پس بعد از زائیدن و پاک شدن         <code class="page" rel="19,539"/> می‌تواند شوهر کند، و همچنین به عکس، اگر بین طلاق و زائیدن نه ماه طول بکشد، عده‌اش نه ماه است، و نمی‌تواند شوهر کند، مگر بعد از وضع حمل<span class="footnote" rel="1" title="الدر المنثور، ج ۶، ص ۲۲۹">*</span>. </p> <p>و در کافی به سند خود از عبد الرحمن بن حجاج از ابی الحسن (ع) روایت کرده که گفت: من از آن جناب از زن آبستنی سؤال کردم که شوهرش طلاقش داده، و او بچه‌اش را سقط کرده، آیا عده‌اش با سقط جنین تمام شده یا نه؟ و اگر سقط به صورت مضغه باشد چطور؟ فرمود: هر چه را که انداخته باشد، در صورتی که مشخص باشد که همان حمل است که انداخته، چه تمام باشد و چه ناقص، عده طلاقش همان سقط است، و در عده طلاق لازم نیست خلقت بچه‌ای که می‌آورد تمام شده باشد<span class="footnote" rel="2" title="کافی، ج ۶، ص ۱۰۳، ح ۱ و ۲">*</span>. </p> <p>و در الدر المنثور است که ابن منذر از مغیره روایت کرده که گفت من به شعبی گفتم نمی‌توانم گفتار علی بن ابی طالب را بپذیرم، که گفته است: عده زن شوهر مرده آخر دو أجل است. شعبی گفت: اتفاقا نه تنها باید آن را بپذیری، بلکه مانند روشن‌ترین مطالبی که پذیرفته‌ای، باید بپذیری، برای اینکه همین علی بن ابی طالب بارها فرمود: آیه شریفه <span class="aya" rel="65_4" data-words="17-23">و أولات الأحمال أجلهن أن یضعن حملهن</span>، تنها مربوط به زنان مطلقه<span class="footnote" rel="3" title="کافی، ج ۶، ص ۱۰۳، ح ۱ و ۲">*</span> است<span class="footnote" rel="4" title="الدر المنثور، ج ۶، ص ۲۳۳">*</span>. </p> <p>و نیز در الدر المنثور است که عبد الرزاق، از عبید اللَّه بن عبد اللَّه بن عتبة، روایت کرده که گفت: ابو عمرو بن حفص ابن مغیره با علی بن ابی طالب به سفر یمن رفت، از یمن نامه‌ای به همسرش فاطمه دختر قیس نوشت، که من تو را طلاق داده‌ام (و این سومین بار بود که او را طلاق داد) و به هشام و عباس بن ابی ربیعه نوشت که نفقه او را بدهند، فاطمه آن نفقه را اندک شمرد و اعتراض کرد، نام‌بردگان به او گفتند: به خدا سوگند تو اصلا نفقه نداری مگر این که حامله باشی، که نیستی، فاطمه نزد رسول خدا (ص) رفت، و مساله خود را با آن جناب در میان نهاد، رسول خدا (ص) فرمود: تو نفقه نمی‌بری. از آن جناب اجازه خواست تا از منزل شوهرش منتقل شود، و حضرت اجازه‌اش داد<span class="footnote" rel="5" title="و این بدان جهت است که طلاق بار سوم طلاقی نیست که شوهر بتواند به او رجوع کند و نفقه مخصوص طلاق رجعی است مترجم">*</span>. </p> <p>           <code class="page" rel="19,540"/> مروان نزد فاطمه فرستاد، و جریان او را پرسش نمود، فاطمه جریان را برای مروان شرح داد، مروان گفت: من تا کنون چنین چیزی نشنیده‌ام، مگر از یک زن، و ما با این حرفها حاضر نیستیم ناموس خود را رها کنیم، این مطلبی است که هیچ یک از مردم حاضر به آن نیستند، و خلاصه تو باید هم چنان در خانه شوهرت بمانی، فاطمه گفت: حاکم بین من و شما کتاب خداست، و خدای تعالی فرموده: <span class="aya" rel="65_1" data-words="20-27">و لا یخرجن إلا أن یأتین بفاحشة مبینة</span>، تا رسید به اینجا که می‌فرماید: <span class="aya" rel="65_1" data-words="40-47">لا تدری لعل الله یحدث بعد ذلک أمرا</span>، آن گاه فاطمه گفت: این حکم برای زنانی است که ممکن است شوهرانشان در ایام عده پشیمان شده، دو باره به زنان خود برگشته، بخواهند با آنان زندگی کنند، و این بار سوم است که همسر من مرا طلاق داده، دیگر منتظری چه حادثه‌ای حادث شود چطور وقتی سخن از نفقه می‌شود می‌گویید: چون حامله نیست نفقه نمی‌برد، و وقتی سخن از آزادی می‌شود می‌گویید: نه باید در خانه حبس باشد، برای چه حبسش می‌کنید. </p> <p>حکم خدا این است که وقتی کسی بخواهد همسر خود را طلاق دهد، او را زیر نظر بگیرد، تا حیض شود، و از حیض پاک گردد، آن گاه یک بار طلاق دهد، در صورتی که حیض می‌بیند سه بار باید حیض ببیند، و اگر حیض نمی‌بیند عده‌اش سه ماه است، و اگر حامله باشد عده‌اش وضع حمل او است، و اگر شوهر در ایام عده خواست رجوع کند می‌تواند رجوع کند، و دو شاهد هم بر رجوع خود بگیرد، هم چنان که خدای تعالی فرمود: <span class="aya" rel="65_2" data-words="9-13">و أشهدوا ذوی عدل منکم</span>، و این دو شاهد را هم در هنگام طلاق دادن بگیرد، و هم هنگام رجوع کردن. </p> <p>حال اگر در ایام عده رجوع کرد که همسر او است، و شوهرش دو بار دیگر می‌تواند او را طلاق دهد، و اگر رجوع نکرد، تا عده‌اش سر آمد، دیگر نمی‌تواند رجوع کند، بلکه با همان یک طلاق رابطه‌اش به کلی قطع شده، و زن اختیار خود را دارد که با چه کسی ازدواج بکند، با شوهر سابقش و یا با غیر او<span class="footnote" rel="1" title="الدر المنثور، ج ۶، ص ۲۳۲">*</span>. </p> 
