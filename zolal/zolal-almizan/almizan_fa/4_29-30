<h3 class="ayas">سوره النساء آیه‌های ۲۹ تا ۳۰</h3><code class="section" rel="4_29-30"/><h3>ترجمه آیات</h3> <p> <span class="trans" rel="4_29">هان!ای کسانی که ایمان آوردید، اموال خود را در بین خود به باطل مخورید، مگر آن که تجارتی باشد ناشی از رضایت دهنده و گیرنده و یکدیگر را به قتل نرسانید، که خدای شما مهربان است.  «۲۹» </span><span class="trans" rel="4_30">و هر کس از در تجاوز و ستم چنین کند به زودی او را در آتشی وصف ناپذیر خواهیم کرد، و این برای خدا آسان است «۳۰» </span></p>   <h3>بیان آیات</h3> <p> این آیه شبه اتصالی به آیات قبل دارد، چون مشتمل است بر نهی از خوردن مال به باطل، و آیات سابق مشتمل بود بر نهی از خوردن مهر زنان از راه سخت‌گیری و تعدی، پس در حقیقت در این آیه از یک مساله خصوصی به مساله‌ای کلی انتقال حاصل شده است. </p> <p> <span class="aya" rel="4_29" data-words="1-16">یا أیها الذین آمنوا لا تأکلوا أموالکم بینکم بالباطل إلا أن تکون تجارة عن تراض منکم</span> معنای کلمه (اکل) -خوردن-معروف است، و آن این است که خوردنی را به وسیله<code class="page" rel="4,500"/> لقمه گرفتن و جویدن و بلعیدن مثلا داخل جوف کنیم، و چون معنای تسلط و انفاذ در این عمل نهفته است، لذا به این اعتبار کلمه (اکل) را در مواردی که تسلط و انفاذ در کار باشد نیز استعمال می‌شود مثلا می‌گویند: اکلت النار الحطب ،  (آتش هیزم را خورد) که در این تعبیر، اعدام شدن هیزم به وسیله آتش و سوخته شدنش، تشبیه شده به انفاذ خورنده، غذا را در جوف خود، و نیز می‌گویند: <em>اکل فلان المال</em>  (فلانی مال را خورد) که معنایش این است که در آن تصرف کرد، و بر آن مسلط شد، و در این تعبیر عنایت در این است که مهم‌ترین غرض آدمی در هر تصرفی که می‌کند همان خوردن است، او می‌خواهد به وسیله تصرف در اشیا در درجه اول قوت خود-و عایله خویش-را تامین کند، چون شدیدترین حاجت بشر در بقای وجودش همانا غذا خوردن است، و به همین مناسبت است که تصرفات او را خوردن می‌نامند، البته نه همه تصرفاتش را بلکه آن تصرفی را خوردن می‌خوانند که توأم با نوعی تسلط باشد و با تسلط خود تسلط دیگران را از آن مال قطع سازد، مثلا آن مال را تملک نماید، و یا تصرفی از این قبیل کند، گویا با چنین تصرفی سلطه خود را بر آن مال انفاذ نموده، در آن تصرف می‌کند، همانطور که خورنده غذا در آن تصرف نموده، آن را می‌خورد. </p> <p><span class="phrase">کلمه <em rel="fa_4_29_8-8" data-sentence="5:118">باطل</em>  (هم در عقاید استعمال دارد، و هم اخلاق، و هم اعمال) و در اعمال عبارت است از آن عملی که غرض صحیح و عقلایی در آن نباشد.</span> </p> <p>و کلمه (تجارت) بطوری که راغب اصفهانی گفته، به معنای تصرف در سرمایه به منظور تحصیل سود است، او اضافه کرده که در لغت عرب جز در این کلمه هیچ کلمه‌ای نیست که در آن حرف تا قبل از حرف جیم قرار گرفته باشد. </p> <p> (خواننده عزیز متوجه باشد که منظور راغب ماده اصلی کلمه است، پس خیال نکند که در کلمه:  (تجمل) و نظایر آن تا و جیم پهلوی هم قرار گرفته) <em>مترجم</em> . </p> <p>پس آن طور که راغب معنا کرده، تجارت معنایی است که با معامله و خرید و فروش منطبق می‌شود. </p> <p>و اگر در آیه شریفه، جمله‌ <span class="aya" rel="4_29" data-words="5-7">لا تأکلوا أموالکم</span> را مقید کرده به قید (بینکم)، که بر نوعی جمع شدن دور یک مال و در وسط قرار گرفتن آن مال دلالت دارد، به این منظور بوده که اشاره و یا دلالت کند بر اینکه أکلی که در آیه از آن نهی شده خوردن بنحوی است که دست بدست آن جمع بگردد، و از یکی بدیگری منتقل شود، در نتیجه مجموع جمله‌ <span class="aya" rel="4_29" data-words="5-8">لا تأکلوا أموالکم بینکم</span> وقتی مقید شود بقید (بالباطل) نهی از معاملات ناقله از آن استفاده می‌شود، یعنی معاملاتی که نه تنها مجتمع را به سعادت و رستگاریش نمی‌رساند، بلکه ضرر هم می‌رساند، و<code class="page" rel="4,501"/> جامعه را به فساد و هلاکت می‌کشاند، و این معاملات باطل از نظر دین عبارتند از: امثال ربا و قمار و معاملات کتره‌ای که طرفین و یا یک طرف نمی‌داند چه می‌دهد و چه می‌گیرد، حدود و مشخصات کالا و یا بها مشخص نیست، -مانند معامله با سنگریزه و هسته خرما، -به اینگونه که سنگریزه یا هسته خرما را به طرف اجناس فروشنده پرتاب کنم، روی هر جنسی افتاد، با پرداخت مثلا پنجاه تومان، آن جنس مال من باشد و امثال این معاملات که اصطلاحا آن را غرری می‌گویند. </p> <p>و بنا بر این استثنایی که در جمله: <span class="aya" rel="4_29" data-words="10-16">إلا أن تکون تجارة عن تراض منکم</span> وجود دارد استثناء منقطع است،  (مثل این می‌ماند که کسی بگوید: هیچ معامله باطلی نکنید، مگر آن معامله‌ای که صحیح باشد) که اینجور استثنا آوردن جز بخاطر افاده نکته‌ای جایز نیست، و نکته آن در آیه مورد بحث پاسخ به سؤالی است که ممکن است بشود، و یا جلوگیری از توهمی است که ممکن است شنونده بکند، زیرا بعد از آنکه از خوردن مال به باطل نهی کرد، و نوع معاملاتی که در جامعه فاسد جریان داشت و اموال از راه معاملات ربوی و غرری و قمار و امثال آن دست به دست می‌گشت، به نظر شرع باطل بود، جای این توهم بود که بطور کلی معاملات باعث انهدام ارکان مجتمع می‌شود، و اجزای جامعه را متلاشی و مردم را هلاک می‌کند. </p> <p>لذا پاسخ داد که نه، همه معاملات اینطور نیستند، بلکه یک نوع معامله وجود دارد که نه تنها آن مفاسد را ندارد، بلکه توانایی آن را دارد که پراکندگی‌های جامعه را جمع و جور کند، و جامعه را از نظر اقتصاد پای بر جا سازد، و استقامتش را حفظ نماید، و آن تجارتی است که ناشی از رضایت طرفین و هم از نظر شرع مقدس صحیح باشد، و این است آن تجارتی که حوایج جامعه را بر آورده خواهد کرد. </p> <p>و استثناء در آیه مورد بحث نظیر استثناء در آیه زیر است، که می‌فرماید: <span class="aya" rel="26_88-89" data-words="1-13">یوم لا ینفع مال و لا بنون، إلا من أتی الله بقلب سلیم</span><span class="footnote" rel="1" title="سوره شعرا آیه ۸۸-۸۹">*</span>، که وقتی سودمند بودن در قیامت را به کلی از مال و فرزندان نفی کرد، جای این بود که کسی توهم کند پس در قیامت هیچ کس رستگار نمی‌شود، چون بزرگترین چیزی که انسان در دنیا با آن سر و کار دارد، و از آن بهره‌مند می‌شود، مال و اولاد است، اگر این دو-آن طور که خدای تعالی فرموده-در قیامت نفعی به ما نرسانند دیگر جز نومیدی و خسران برای ما چه می‌ماند، لذا برای دفع این توهم فرمود: نه اینطور نیست‌، یک چیزی هست   <code class="page" rel="4,502"/> که در آخرت نافع باشد، آن هم نه یک نفع و دو نفع بلکه همه منافع را تامین کند، و آن عبارت است از قلب سلیم که از جنس مال و اولاد نیست. </p> <p>البته منقطع بودن استثنا در این آیه، نظر ما است، و این با سیاق آیه سازگارتر از آن است که بگوییم استثنای متصل است، و همچنین اصلی و احترازی بودن قید (بالباطل) نیز نظر ما است، هم چنان که در آیه: <span class="aya" rel="2_188" data-words="1-16">و لا تأکلوا أموالکم بینکم بالباطل و تدلوا بها إلی الحکام لتأکلوا فریقا من أموال الناس</span><span class="footnote" rel="1" title="سوره بقره آیه ۱۸۸">*</span> این قید اصلی و احترازی است. </p> <h3> <span class="title" rel="4_29">وجوهی که در معنای‌ <span class="aya" rel="4_29" data-words="5-7">لا تأکلوا أموالکم...</span> و <span class="aya" rel="4_29" data-words="10-13">إلا أن تکون تجارة...</span> گفته شده است</span> </h3> <p> بنا بر نظریه ما آیه شریفه به معاملات صحیح و اموال مشروعی که از غیر ناحیه معامله و تجارت به دست می‌آید، و ملک انسان و مباح برای او می‌شود، نظیر بخشش، و صلح و جعاله، و مهر و ارث و امثال آن تخصیص نمی‌خورد. </p> <p><span class="phrase">حال ببینیم دیگران چه گفته‌اند؟ بعضی گفته‌اند استثنای متصل و قید <em rel="fa_4_29_8-8" data-sentence="64:335">بالباطل</em>  توضیحی است، نه اصلی و احترازی، و این قید توضیحی را برای آن آورده که حال مستثنی منه را بعد از خارج شدن مستثنی و تعلق نهی بیان کند، و تقدیر کلام چنین است لا تاکلوا اموالکم بینکم، الا ان تکون تجارة عن تراض منکم فان غیره اکل بالباطل ،  (اموال خود را در بین خود جز از راه تجارت مخورید، زیرا خوردن مال از غیر راه تجارت، خوردن به باطل است).</span> </p> <p>مفسر نامبرده سپس مثال می‌آورد و می‌گوید: وضع این آیه مثل این است که بگویی: یتیم را به ظلم مزن مگر آنکه در رابطه با تادیب و تربیت او باشد، و لیکن این قسم سخن گفتن هر چند در بین اهل لسان جایز و معروف است لیکن خواننده عزیز توجه فرمود که سازگارتر به سیاق و زمینه آیه این است که استثنای منقطع باشد. </p> <p>بعضی دیگر گفته‌اند: مراد از نهی از خوردن مال به باطل این است که مال را در مصرفی که خدای تعالی آن را نمی‌پسندد خرج نکنند، و مراد از تجارت، خرج کردن مال در مواردی است که خدای تعالی را خوش آید. </p> <p>بعضی دیگر گفته‌اند آیه شریفه در این مقام است که بفرماید: به طور مطلق خوردن مال غیر بدون عوض حرام است، چون می‌بینیم در صدر اسلام بعد از آن که این آیه نازل شد دیگر هیچ کس نزد کسی غذا نخورد، حتی میهمان نیز جرات نکرد طعام میزبان را بخورد، زیرا خوردن حلال به حکم این آیه منحصر شده بود به تجارت و چون این حکم مردم را به حرج انداخته بود به وسیله آیات سوره نور نسخ شد، که در آن می‌فرماید: <span class="aya" rel="24_61" data-words="15-22">و لا علی أنفسکم أن تأکلوا من بیوتکم</span>، -   <code class="page" rel="4,503"/>... <span class="aya" rel="24_61" data-words="56-60">أن تأکلوا جمیعا أو أشتاتا</span><span class="footnote" rel="1" title="حرجی بر شما نیست از اینکه از خانه خود، و پدران، و مادران، یا برادران، و خواهران، یا عمو و عمه‌ها، یا خاله و دایی‌ها، یا از انباری که کلیدش دست شما است، بخورید چه همگی و چه به تنهایی">*</span>. </p> <p>اینها نظریه سایر مفسرین است، و خواننده عزیز توجه فرمود که آیه شریفه از دلالت بر این معانی و امثال آن بیگانه است. </p> <p><span class="phrase">تفسیر دیگری برای آیه کرده‌اند که علاوه بر آن که، آیه دلالت بر آن ندارد، تفسیری عجیب است، مفسر در این تفسیر خواسته است استثناء <span class="aya" rel="4_29" data-words="10-13">إلا أن تکون تجارة</span> را طوری توجیه کند که استثنای متصل بوده، و در عین حال قید <em rel="fa_4_29_8-8" data-sentence="256:614">بالباطل</em> قیدی احترازی باشد، به این بیان که مراد از باطل این است که مالی را بدون عوض به دست بیاوری، و معادل آنچه به دست می‌آوری به طرف ندهی، در نتیجه جمله مستثنی منه دلالت دارد بر تحریم گرفتن مال از دیگری به باطل، یعنی بدون عوض، آن وقت از این مستثنی منه یک فرد را خارج ساخته، و آن عبارت است از تجارت که آن نیز فردی از باطل است، یعنی آن نیز مثل سایر افراد مستثنی منه گرفتن چیزی بدون دادن معادل آن است، برای اینکه غالب مصادیق تجارت خالی از باطل نیست، چون اندازه‌گیری در عوض و یا بگو عوض و معوض به طور دقیق به طوری که واقعا هر دو مساوی هم باشند، نه تنها امر آسانی نیست، بلکه بسیار مشکل است، اگر نگوییم به طور عادی امکان ندارد.</span> </p> <p>پس مراد از استثنا این است که نسبت به تجارت هر چند که آن نیز مشتمل بر باطل است (زیرا یکی از دو عوض حتما ارزش‌دارتر از دیگری است) تسامح شده، خواهی گفت معمولا مردم در جایی که یکی از دو عوض بزرگتر از دیگری باشد معامله نمی‌کنند، جوابش این است که به دام تردست‌ها نیفتاده‌ای که آن چنان از کالای خود تعریف می‌کنند که مشتری با کمال اشتیاق آن را می‌خرد، و ای بسا در دل خود خیال کند که فروشنده را گول زده است و یا به عللی دیگر تن به معامله می‌دهد، و چنین معاملاتی در بین مردم بسیار است، و ما دام که تردستی فروشنده کار را به‌ خدعه و غش در معامله نکشاند و معامله را جاهلانه نسازد-که البته بسیار چنین می‌شود-مورد مسامحه شارع است. </p> <p>با اینکه همه این معاملات باطل است شارع آن را از باب مسامحه و تسهیل برای متشرعین جایز دانسته، و اگر جایز نمی‌دانست و استثناء <span class="aya" rel="4_29" data-words="10-15">إلا أن تکون تجارة عن تراض</span> را نمی‌آورد احدی از اهل دین رغبتی به تجارت نشان نمی‌داد، و در نتیجه نظام مجتمع دینی </p> <p>سوره نور آیه 61.  <code class="page" rel="4,504"/> مختل می‌شد. </p> <p>این بود خلاصه گفتار عجیب آن مفسر و فساد آن از آنچه ما گفتیم روشن می‌گردد زیرا باطل تا آنجا که اهل لغت از معنای آن فهمیده‌اند عبارت است از آن چیزی که اثری را که باید داشته باشد فاقد باشد، و آن اثر مطلوب را نبخشد، و در مورد بحث ما یعنی بیع و تجارت اثری که در آن هست عبارت است از معاوضه دو مال، و جا به جا کردن دو ملک برای رفع حاجت هر یک از دو طرف معامله، یکی گندم زیادی دارد و پول برای خریدن شیر و ماست ندارد، گندم خود را می‌فروشد. دیگری پول دارد ولی فعلا احتیاج به گندم دارد، پول خود را می‌دهد و گندم او را می‌خرد، و این مبادله را البته با رعایت معامله انجام می‌دهند، چیزی که هست این معادله دو جور حاصل می‌شود، یکی اینکه بهای هر دو مساوی باشد، دیگری اینکه اگر یکی کم و دیگری زیاد است، همراه آنچه کم است مصلحتی برای طالب آن باشد، و به خاطر همان مصلحت رغبت طالب آن بیشتر شده باشد، و یا همراه آن دیگری که زیاد است خصوصیتی باشد که به خاطر آن صاحبش از آن نفرت داشته باشد، و در نتیجه زیاد خود را برابر کم دیگری بداند دلیل و کاشف همه اینها رضایتی است که دو طرف معامله به معامله دارند، و با وجود تراضی دیگر به هیچ وجه نمی‌توان گفت معامله به خاطر نابرابری ثمن و مثمن باطل است. </p> <p>علاوه بر اینکه اگر کسی به اسلوب قرآن کریم و بیانات آن انس ذهنی داشته باشد، تردیدی نمی‌کند در اینکه محال است قرآن کریم امری از امور را باطل بداند، و در عین حال به آن امر کند، و به سوی آن هدایت نماید، برای اینکه همین قرآن است که می‌فرماید: <span class="aya" rel="46_30" data-words="15-21">یهدی إلی الحق و إلی طریق مستقیم</span> (قرآن به سوی حق و به سوی طریق مستقیم هدایت می‌کند)، با این حال دیگر چگونه ممکن است هم به سوی حق هدایت کند و هم به سوی باطل؟. </p> <p><span class="phrase">از این هم که بگذریم توجیهی که این مفسر برای آیه مورد بحث کرده لازمه‌اش این است که انسان به حکم فطرت به سوی حوایجی که دارد هدایت شده باشد، و به هدایتی حق به سوی رفع آن حوایج از راه مبادله مال به مال راهنمایی شده باشد، و در عین حال به این حقیقت نیز هدایت-حق و فطری-شده باشد که باید در این مبادله‌اش موازنه و برابری برقرار باشد، ولی مبادله نامبرده به طور حق وافی در رفع حوایجش نباشد، مگر وقتی که با مقداری باطل آمیخته باشد، و چگونه ممکن است فطرت بشر را به سوی امری راه نماید که وافی در رفع حاجتش نباشد، و تنها بعضی از شؤون آن حاجت را تامین سازد؟ و چگونه تصور دارد فطرت بشر به سوی باطل راه بنماید، مگر معیار در فرق بین حق و باطل اعمال فطرت نیست، آیا جز این است که عمل حق آن عملی است که فطرت انسان را به سوی آن بخواند و راهنمایی کند؟ و عمل باطل<code class="page" rel="4,505"/> جز آن عملی است که فطرت راهنمای آدمی به سوی آن نباشد؟ چرا، قطعا معیار همین است، پس کسی که در آیه شریفه استثنا را متصل دانسته چاره‌ای جز این ندارد که قید <em rel="fa_4_29_8-8" data-sentence="930:22">بالباطل</em> را قیدی توضیحی بگیرد.</span> </p> <p>عجیب‌تر از توجیه بالا این توجیه است که بعضی از مفسرین کرده و گفته‌اند، نکته‌ای که در این استثناء منقطع هست این است که خواسته اشاره کند به این که تمامی تجارت‌ها و معاملات غیر تجاری، همه از قبیل باطلند، چون ثبات و بقایی در خود دنیا نیست، تا چه رسد به معاملاتی که در آن می‌شود، پس جا دارد که انسان عاقل به جای آماده شدن برای خانه آخرت مشغول به دنیا نگردد، که آخرت بهتر و باقی‌تر است، این بود آن توجیه شگفت‌انگیز و اعجاب‌آور. </p> <p>و این خود اشتباه بزرگی است برای اینکه اگر صحیح باشد نکته متصل بودن استثنا خواهد بود نه منقطع بودن آن، علاوه بر اینکه بیانگر اینگونه حقایق معنوی امثال آیه زیر است که می‌فرماید: <span class="aya" rel="29_64" data-words="1-15">و ما هذه الحیاة الدنیا إلا لهو و لعب و إن الدار الآخرة لهی الحیوان</span><span class="footnote" rel="1" title="سوره عنکبوت آیه:۶۴">*</span> (و این زندگی دنیا چیزی جز لهو و لعب نیست، و زندگی حقیقی خانه آخرت است) و آیه: <span class="aya" rel="16_96" data-words="1-8">ما عندکم ینفد و ما عند الله باق</span><span class="footnote" rel="2" title="سوره نحل آیه ۹۶">*</span> (آنچه نزد شما است فانی می‌شود و آنچه نزد خدا است باقی است) و آیه: <span class="aya" rel="62_11" data-words="12-21">قل ما عند الله خیر من اللهو و من التجارة</span><span class="footnote" rel="3" title="سوره جمعه آیه:۱۱">*</span> (بگو آنچه نزد خدا است از لهو و تجارت بهتر است)، و اما در مورد بحث جریان این نکته باعث می‌شود خدای تعالی باطل را تشریع کرده باشد، و شان قرآن کریم أجل از آن است که باطل را به هر وجهی که فرض کنید مباح کند. </p> <p> <span class="aya" rel="4_29" data-words="17-20">و لا تقتلوا أنفسکم...</span> ظاهر این جمله نهی از این است که کسی خود را بکشد، و لیکن وقتی در نظر بگیریم که پهلوی جمله: <span class="aya" rel="4_29" data-words="5-8">لا تأکلوا أموالکم بینکم</span> قرار گرفته که ظاهر آن این است که همه مؤمنین را یک واحد فرض کرده که آن واحد دارای مالی است، که باید آن را از غیر طریق باطل بخورد، ای بسا که اشاره به این معنا از آن استفاده شود و حتی دلالت کند بر اینکه مراد از کلمه  (أنفس) تمامی افراد جامعه دینی باشد، و مانند جمله قبل همه مؤمنین را فرد واحدی فرض کرده باشد، به طوری که جان هر فردی جان سایر افراد است، در نتیجه در مثل چنین مجتمعی نفس و جان یک فرد هم جان خود او است، و هم جان سایر افراد، پس چه خودش را بکشد و چه غیر را، خودش را کشته، و به این عنایت جمله: <span class="aya" rel="4_29" data-words="17-20">و لا تقتلوا أنفسکم</span>، جمله‌ای است مطلق هم       <code class="page" rel="4,506"/> شامل انتحار می‌شود-که به معنای خودکشی است، -و هم شامل قتل نفس و کشتن غیر. </p> <p>و ای بسا بتوان از ذیل آیه که می‌فرماید: <span class="aya" rel="4_29" data-words="21-25">إن الله کان بکم رحیما</span> استفاده کرد که مراد از این قتل نفس که از آن نهی کرده معنایی است عمومی‌تر بطوری که هم شامل کشتن غیر شود، و هم شامل انتحار، و هم شامل به خطر انداختن خویش گردد، و خلاصه کاری کند که منجر به کشته شدنش گردد، برای اینکه در ذیل آیه نهی نامبرده را به رحمت خدا تعلیل کرده و فرموده این کار را مکنید زیرا خدا به شما مهربان است، و برای کسی پوشیده نیست که چنین تعلیلی با مطلق بودن معنا سازگارتر است، و بنا بر این تعلیل، آیه شریفه معنایی وسیع پیدا می‌کند، و همین سازگاری، خود مؤید آن است که بگوئیم: جمله: <span class="aya" rel="4_29" data-words="21-25">إن الله کان بکم رحیما</span> تعلیلی است برای جمله: <span class="aya" rel="4_29" data-words="17-20">و لا تقتلوا أنفسکم</span> به تنهایی. </p> <p><code class="aya" rel="4_30"/> <span class="aya" rel="4_30" data-words="1-7">و من یفعل ذلک عدوانا و ظلما...</span> <span class="phrase">کلمه <em>عدوان</em> همه رقم تجاوز را شامل می‌شود، چه تجاوز جایز و پسندیده و چه تجاوز ممنوع و مذموم، چون می‌بینیم در قرآن کریم در هر دو معنا استعمال شده، در آیه مورد بحث در تجاوز ممنوع استعمال شده، و در آیه: <span class="aya" rel="2_193" data-words="13-17">فلا عدوان إلا علی الظالمین</span><span class="footnote" rel="1" title="پس هیچ عدوانی پسندیده و صحیح نیست مگر علیه ظالمین سوره بقره آیه ۱۹۳">*</span> که از آن بر می‌آید، در مورد ظالمان عدوان پسندیده است، و در آیه: <span class="aya" rel="5_2" data-words="46-58">و تعاونوا علی البر و التقوی، و لا تعاونوا علی الإثم و العدوان</span><span class="footnote" rel="2" title="بر احسان و تقوا یکدیگر را یاری بکنید، ولی بر گناه و عدوان مکنید سوره مائده آیه ۲">*</span>، نیز به معنای ناپسند آن آمده، پس معلوم می‌شود کلمه <em>عدوان</em> معنایی وسیع‌تر از کلمه ظلم دارد، و اعم از ظلم است، پس کسی نگوید در یک آیه چرا هر دو کلمه آمده و معنای <em>عدوان</em> در خصوص آیه مورد بحث تجاوز از حدودی است که خدای تعالی معین فرموده، و کلمه <em rel="fa_4_30_9-9" data-sentence="970:97">نصلی</em> متکلم مع الغیر از فعل ماضی از ماده اصلاء است، و <em>اصلاء بنار</em> به معنای سوزاندن با آتش است.</span> </p> <p>در این آیه شریفه از این جهت که مشتمل بر کلمه <em>ذلک</em> است التفاتی از خطاب که متوجه عموم مؤمنین بود به‌ خطاب به شخص رسول اللَّه (ص) به کار رفته، در اول به عموم خطاب کرده بود که: هان ای مؤمنین چنین و چنان مکنید، که خدای شما رحیم است، و در آیه بعدی با کلمه <em>ذلک</em> اشاره به رسول اللَّه (ص) نموده می‌فرماید: با تو هستم هر کس که چنین و چنان کند او را در آتش می‌سوزانم. </p> <p>این التفات اشاره دارد به اینکه-وقتی معلوم شد همه مؤمنین یک نفس و یک جان     <code class="page" rel="4,507"/> هستند، و این یک جان نباید در صدد هلاکت خود بر آید، -پس اگر کسی چنین کاری بکند معلوم می‌شود از مؤمنین نیست، و نباید مورد خطاب، قرار گیرد، به همین جهت خدای تعالی در میان مجازات مؤمنین روی از چنین کسان برگردانید و خطاب را متوجه پیامبر خود کرد تا با او در باره مؤمنین و غیر مؤمنین سخن بگوید، و نیز به همین جهت بنای کلام را بر عموم گذاشت او فرمود <span class="aya" rel="4_30" data-words="1-7">و من یفعل ذلک عدوانا و ظلما</span>، و نفرمود: و من یفعل ذلک منکم عدوانا و ظلما... . </p> <p>و ذیل آیه که می‌فرماید: <span class="aya" rel="4_30" data-words="11-16">و کان ذلک علی الله یسیرا</span> خود مؤید این است که مشار الیه به اشاره:  (ذلک) همان نهی از قتل انفس باشد، البته بنا بر این که جمله: <span class="aya" rel="4_29" data-words="21-25">إن الله کان بکم رحیما</span> ناظر باشد به تعلیل نهی از کشتن به تنهایی چون در این صورت بین دو ذیل آیه‌ها مناسبتی کامل برقرار می‌شود، زیرا ظاهر آیه این است که می‌خواهد بفرماید: خدای تعالی شما را تنها از این جهت نهی از قتل کرد که مهربان و رؤوف به شما است، و گرنه می‌توانست نهی نکند، و هر کس مرتکب قتل نفس شد در آتش بسوزاند، و این کار برای او آسان و بدون دشواری است، خوب، با این حال دیگر هیچ عیبی ندارد که تعلیل نامبرده در آیه اول و تهدید در آیه دوم را به مجموع هر دو فقره آیه اول یعنی نهی از اکل مال به باطل و نهی از قتل نفس برگردانیم. </p> <p>و اما اینکه بعضی گفته‌اند: تعلیل و تهدید هر دو، و یا تهدید به تنهایی مربوط به کارهای زشتی است که از اول سوره تا این آیه از آنها نهی شده، و همچنین اینکه بعضی دیگر گفته‌اند: کلمه (ذلک) اشاره است به تمامی نهی‌هایی که از آیه هفدهم یعنی آیه: <span class="aya" rel="4_19" data-words="1-11">یا أیها الذین آمنوا لا یحل لکم أن ترثوا النساء کرها...</span> تا اینجا آمده است (برای اینکه در هیچیک از این نهی‌ها کیفر متخلف ذکر نشده) درست نیست زیرا دلیلی بر اعتبار این اقوال وجود ندارد. </p> <p>و اگر در جمله: <span class="aya" rel="4_29" data-words="21-25">إن الله کان بکم رحیما</span> خدای تعالی غایب فرض شده و در جمله: <span class="aya" rel="4_30" data-words="8-10">فسوف نصلیه نارا</span> متکلم، این التفات و تغییر سیاق تابع التفاتی است که گفتیم در کلمه  (ذلک) به کار رفته، در آنجا نیز از خطاب به عموم مؤمنین عدول شد و خطاب متوجه شخص رسول خدا (ص) گردید، که در هر دو خدای تعالی گوینده بود، و ناگهان در جمله: <span class="aya" rel="4_30" data-words="11-16">و کان ذلک علی الله یسیرا</span> خدای تعالی غایب فرض شده تا به این وسیله اشاره کند به تعلیلی که گذشت، و بفهماند این کار برای خدای تعالی آسان است، برای همین که او خدا است، جل جلاله. </p> <h3>بحث روایتی‌ <span class="title" rel="4_29"> (در ذیل <span class="aya" rel="4_29" data-words="13-15">تجارة عن تراض</span> <em>و</em> <span class="aya" rel="4_29" data-words="18-20">لا تقتلوا أنفسکم</span>) </span> </h3> <p> <span class="phrase">در مجمع البیان در ذیل کلمه <em rel="fa_4_29_8-8" data-sentence="27:284">بالباطل</em> نقل شده که مفسرین در باره معنای آن دو قول دارند یکی از آن دو، نظریه بعضی است که گفته‌اند منظور از آن ربا و قمار و بخس و ظلم است، آن گاه خودش اضافه کرده که این قول از امام باقر (ع) روایت شده<span class="footnote" rel="1" title="مجمع البیان ج ۲ ص ۸۱ جزء ۵ چاپ حیات طبع بیروت">*</span>.</span> و در کتاب نهج البیان از امام باقر و امام صادق (علیهما السلام) روایت شده که فرمودند: منظور از باطل قمار و سحت و ربا و سوگند است<span class="footnote" rel="2" title="نهج البیان">*</span>. </p> <p>و در تفسیر عیاشی از اسباط بن سالم روایت آورده که گفت: نزد امام صادق (ع) بودم که مردی وارد شد، و عرضه داشت از معنای کلام خدای تعالی که می‌فرماید: <span class="aya" rel="4_29" data-words="1-9">یا أیها الذین آمنوا لا تأکلوا أموالکم بینکم بالباطل</span> مرا خبر بده، حضرت فرمود: منظور خدای تعالی از این باطل قمار است، و اما اینکه فرمود: <span class="aya" rel="4_29" data-words="17-20">و لا تقتلوا أنفسکم</span> منظورش این است که یک فرد مسلمان به تنهایی بر انبوه مشرکین حمله ببرد، و به سر زمین آنان در آید، و در نتیجه کشته شود<span class="footnote" rel="3" title="تفسیر عیاشی ج ۱ ص ۲۳۵ حدیث ۹۸">*</span>. </p> <p>مؤلف قدس سره: این آیه شریفه در اکل به باطل عام است، و همه معاملات باطل را شامل می‌شود، و اگر در روایات بالا نامی از خصوص قمار برده شده، به عنوان شمردن مصادیق این اکل است، و همچنین تفسیر قتل نفس به یک تنه حمله کردن، در حقیقت تعمیم آیه است نه تخصیص آن، نمی‌خواهد بفرماید تنها این مورد منظور است، بلکه می‌خواهد بفرماید همه قتل نفس‌ها و خودکشی‌ها را شامل است، حتی شامل این قسم حمله کردن بر دشمن نیز هست. </p> <p>و در همان کتاب از اسحاق بن عبد اللَّه بن محمد بن علی بن الحسین روایت آورده که گفت: حسن بن زید از پدرش از علی بن ابی طالب (ع) روایت کرد که فرمود: من از رسول خدا (ص) از مساله جبیره پرسیدم،  (جبیره و باندی که روی دست یا پای شکسته می‌بندند) سؤالم این بود که صاحب این جبیره چگونه وضو بگیرد و اگر جنب شد چگونه غسل کند؟ فرمود: همین مقدار کافی است که دست خود را که به آب وضو و غسل تر شده بر       <code class="page" rel="4,509"/> روی جبیره بکشد، هم در وضو و هم در جنابت، عرضه داشتم. حال اگر این جریان در هوای سرد و یخبندان اتفاق بیفتد، و صاحب جبیره از ریختن آب بر بدن خود بترسد چطور؟ حضرت رسول ( ص) در پاسخ من این آیه را قرائت کردند: <span class="aya" rel="4_29" data-words="17-25">و لا تقتلوا أنفسکم إن الله کان بکم رحیما</span><span class="footnote" rel="1" title="تفسیر عیاشی ج ۱ ص ۲۳۶ حدیث ۱۰۲">*</span>. </p> <p>و در کتاب فقیه آمده: که امام صادق (ع) فرمود: کسی که خود را عمدا به قتل رساند برای همیشه در آتش جهنم خواهد ماند، چون خدای تعالی فرموده: <span class="aya" rel="4_29-30" data-words="17-41">و لا تقتلوا أنفسکم إن الله کان بکم رحیما، و من یفعل ذلک عدوانا و ظلما فسوف نصلیه نارا و کان ذلک علی الله یسیرا</span><span class="footnote" rel="2" title="فقیه ج ۳ ص ۳۷۴ حدیث ۲۳">*</span>. </p> <p>مؤلف قدس سره: روایات به طوری که ملاحظه می‌کنید معنای آیه را عمومیت می‌دهد، بطوری که شامل به خطر انداختن خود نیز بشود، هم چنان که ما نیز همین عمومیت را از آیه استفاده کردیم و غیر از آنچه از نظر شما گذشت روایاتی دیگر در معنای آن روایات هست، که از نقل آن خودداری شد. </p> <p>و در الدر المنثور است که ابن ماجه و ابن منذر از ابن سعید روایت کرده که گفت: رسول خدا (ص) فرمود: بیع صحیح تنها آن بیع و خرید و فروشی است که با رضایت طرفین انجام گیرد<span class="footnote" rel="3" title="الدر المنثور ج ۲ ص ۱۴۴">*</span>. </p> <p>و در همان کتاب است که ابن جریر از ابن عباس روایت کرده که گفت رسول خدا  (ص) با شخصی معامله کرد آن گاه به طرف معامله فرمود: اختیار کن او نیز گفت اختیار کردم آن گاه فرمود: بیع چنین است<span class="footnote" rel="4" title="الدر المنثور ج ۲ ص ۱۴۴">*</span>. </p> <p>منظور آن جناب این بوده که طرفین معامله ما دام که در مجلس معامله هستند می‌توانند و یا بگو اختیار دارند معامله را انفاذ کنند و یا فسخ کنند. </p> <p>و در همان کتاب است که بخاری و ترمذی و نسایی از پسر عمر روایت کرده‌اند که گفت: رسول خدا (ص) فرمود: البیعان بالخیار ما لم یفترقا او یقول احدهما للآخر: اختر یعنی خریدار و فروشنده ما دام که از هم جدا نشده‌اند اختیار بر هم زدن معامله را دارند، مگر آنکه در مجلس معامله یکی به دیگری بگوید: اختیار کن (یعنی اختیار بر هم زدن و       <code class="page" rel="4,510"/> گذراندن معامله را اعمال کن اگر می‌خواهی بر هم بزن که اگر بر هم نزد و فسخ نکرد معامله لازم می‌شود یعنی دیگر حق فسخ ندارد)<span class="footnote" rel="1" title="الدر المنثور ج ۲ ص ۱۴۴">*</span>. </p> <p>مؤلف قدس سره: عبارت: البیعان بالخیار ما لم یفترقا ، از طریق شیعه<span class="footnote" rel="2" title="فروع کافی ج ۵ ص ۱۷۰ حدیث ۶">*</span> نیز روایت شده، و جمله آخر حدیث که فرمود: او یقول احدهما للآخر اختر توضیح در محقق شدن تراضی است. </p> 
