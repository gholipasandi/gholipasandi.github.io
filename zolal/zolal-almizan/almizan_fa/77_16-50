<h3 class="ayas">سوره المرسلات آیه‌های ۱۶ تا ۵۰</h3><code class="section" rel="77_16-50"/><h3>ترجمه آیات</h3> <p> <span class="trans" rel="77_16">آیا ما پیشینیان را (به کیفر کفر) هلاک نکردیم؟.  «۱۶» </span><span class="trans" rel="77_17">از پی آنان هم قومی دیگر را (که منکران قرآن باشند) نیز هلاک می‌کنیم.  «۱۷» </span><span class="trans" rel="77_18">ما بدکاران عالم را همین گونه هلاک می‌سازیم.  «۱۸» </span><span class="trans" rel="77_19">وای در آن روز به حال آنان که آیات خدا را تکذیب کردند!.  «۱۹» </span><span class="trans" rel="77_20">آیا ما شما آدمیان را از آبی پست و ناچیز بدین زیبایی نیافریدیم؟.  «۲۰» </span><span class="trans" rel="77_21">سپس آن را (از صلب پدر) به قرارگاه رحم منتقل ساختیم.  «۲۱» </span><span class="trans" rel="77_22">تا مدتی معین و معلوم (در رحم بماند).  «۲۲» </span><span class="trans" rel="77_23">و ما تقدیر مدت رحم (و تعیین سرنوشت او تا ابد) را کردیم، که نیکو مقدر حکیمی هستیم.  «۲۳» </span><span class="trans" rel="77_24">وای در آن روز به حال آنان که آیات خدا را تکذیب کردند.  «۲۴» </span><span class="trans" rel="77_25">آیا ما زمین را محل اجتماع بشر قرار ندادیم؟.  «۲۵» </span><span class="trans" rel="77_26">تا زندگان روی زمین تعیش کنند و مردگان درونش پنهان شوند.  «۲۶» </span><span class="trans" rel="77_27">و در زمین کوه‌های بلند برافراشتیم و از ابر و باران به شما آب زلال گوارا نوشاندیم.  «۲۷» </span><span class="trans" rel="77_28">وای در آن روز به حال آنان که آیات خدا را تکذیب کردند.  «۲۸» </span><span class="trans" rel="77_29">خطاب رسد ای منکران!شما امروز به سوی آن دوزخی که تکذیب کردید بروید.  «۲۹» </span><span class="trans" rel="77_30">بروید زیر سایه دودهای آتش دوزخ که دارای سه شعبه است.  «۳۰» </span><span class="trans" rel="77_31">نه آنجا سایه‌ای خواهد بود و نه از شرار آتش هیچ نجاتی دارند.  «۳۱» </span><span class="trans" rel="77_32">آن آتش هر شراری بیفکند مانند قصری است.  «۳۲» </span><span class="trans" rel="77_33">گویی آن شراره (در سرعت و کثرت) همچون شتران زرد موی است.  «۳۳» </span><span class="trans" rel="77_34">وای در آن روز به حال آنان که آیات خدا را تکذیب کردند.  «۳۴» </span><span class="trans" rel="77_35">این روزی است که کافران (برای نجات خود) سخنی نتوانند گفت.  «۳۵» </span><span class="trans" rel="77_36">و به آنها رخصت عذرخواهی نیز نخواهند داد.  «۳۶» </span><span class="trans" rel="77_37">وای در آن روز به حال آنان که آیات خدا را تکذیب کردند.  «۳۷» </span><span class="trans" rel="77_38">این روز فصل (حکم و جدایی نیک و بد) است که شما را با همه در گذشتگان پیشین به عرصه محشر جمع گردانیم.  «۳۸» </span><span class="trans" rel="77_39">پس اگر چاره‌ای بر نجات خود می‌توانید انجام دهید کنید. <code class="page" rel="20,245"/>  «۳۹» </span><span class="trans" rel="77_40">وای در آن روز به حال آنان که آیات خدا را تکذیب کردند.  «۴۰» </span><span class="trans" rel="77_41">آن روز سخت بندگان با تقوا در سایه درختان بهشت و کنار نهرهای جاری متنعمند.  «۴۱» </span><span class="trans" rel="77_42">و از هر نوع میوه که مایل باشند فراهم است.  «۴۲» </span><span class="trans" rel="77_43">به آنها خطاب شود که از هر طعام و شراب بخواهید بخورید و بیاشامید که شما را گوارا باد پاداش اعمال نیکی که در دنیا بجا آوردید.  «۴۳» </span><span class="trans" rel="77_44">ما البته نیکوکاران عالم را چنین پاداش می‌دهیم.  «۴۴» </span><span class="trans" rel="77_45">وای در آن روز به حال آنان که آیات خدا را تکذیب کردند.  «۴۵» </span><span class="trans" rel="77_46">ای کافران شما هم بخورید و تمتع برید به عمر کوتاه دنیا که شما بسیار بدکارید.  «۴۶» </span><span class="trans" rel="77_47">وای در آن روز به حال آنان که آیات خدا را تکذیب کردند.  «۴۷» </span><span class="trans" rel="77_48">و هر گاه به آنها گفته شد که نماز و طاعت خدا را به جای آرید اطاعت نکردند.  «۴۸» </span><span class="trans" rel="77_49">وای در آن روز به حال آنان که آیات خدا را تکذیب کردند.  «۴۹» </span><span class="trans" rel="77_50">شما پس از آیات خدا (که آن را تکذیب کردید) باز به کدامین حدیث ایمان می‌آورید؟ !.  «۵۰» </span></p>                                                                 <h3>بیان آیات‌ <span class="title" rel="77_16">بیان احتجاجاتی بر یگانگی خداوند در ربوبیت، و بر اثبات یوم الفصل که از آیه: <span class="aya" rel="77_16" data-words="1-4">أ لم نهلک الأولین...</span> و آیات بعد از آن استفاده می‌شود</span> </h3> <p> این آیات حجت‌هایی است که بر یگانگی خدای تعالی در ربوبیت دلالت می‌کند، ادله‌ای است که به حکم آن باید یوم الفصلی باشد، و در آن مکذبین به جزای خود برسند، و نیز به کیفرهایی که برای آنان تهیه شده، و به نعمت و کرامتی که برای مردم با تقوی آماده شده اشاره می‌کند، و سوره را با توبیخ و مذمت منکرین که از عبادت خدا و ایمان به گفتار او استکبار می‌ورزند، ختم نموده است. </p> <p><code class="aya" rel="77_16"/> <span class="aya" rel="77_16-18" data-words="1-10">أ لم نهلک الأولین، ثم نتبعهم الآخرین، کذلک نفعل بالمجرمین</span> <span class="phrase">استفهام در این آیه انکاری است، و منظور از <em>اولین</em> امثال قوم نوح و عاد و ثمود است، که از امت‌های قدیم العهدند، و منظور از <em rel="fa_77_17_3-3" data-sentence="128:115">آخرین</em> امت‌هایی است که بعدا به ایشان پیوستند، و کلمه <em rel="fa_77_17_2-2" data-sentence="232:54">اتباع</em> به معنای آن است که چیزی را دنبال چیزی دیگر قرار دهند.</span> </p> <p><code class="aya" rel="77_17"/><span class="phrase">در جمله <em rel="fa_77_17_1-2" data-sentence="8:140">ثم نتبعهم</em> کلمه <em rel="fa_77_17_2-2" data-sentence="73:121">نتبع</em> را به رفع می‌خوانیم، بنا بر اینکه استینافی و از نو باشد، چون عطف به کلمه <em rel="fa_77_16_2-2" data-sentence="202:34">نهلک</em> نیست، و گر نه آن نیز مجزوم می‌شد.</span> و معنای آیه این است که: ما تکذیب‌گران را که در امتهای اولین بودند هلاک کردیم، و سپس ما امتهای دیگر را به دنبال آنان هلاک می‌کنیم. <code class="page" rel="20,246"/><code class="aya" rel="77_18"/> و جمله‌ <span class="aya" rel="77_18" data-words="1-3">کذلک نفعل بالمجرمین</span> به منزله تعلیل برای مطالب قبل است، و لذا بدون فصل (واو) آمده و عطف به ما قبل نشده، گویا گوینده‌ای پرسیده: آخر چرا هلاک شدند؟ در پاسخ فرموده: برای این که سنت ما با مجرمین همین است، و این آیات-به طوری که ملاحظه می‌کنید-انذار است، و می‌خواهد لحن بیان را به همان اصلی که محور آیات این سوره است <code class="aya" rel="77_19"/>یعنی جمله‌ <span class="aya" rel="77_19" data-words="1-3">ویل یومئذ للمکذبین</span> برگرداند، و در عین حال حجتی است بر یگانگی خدا در ربوبیت، چون هلاک کردن انسانهای مجرم، خود تصرفی در عالم انسانی و تدبیری برای آن است، و چون غیر از خدا هلاک کننده‌ای نیست، و خود مشرکین هم به این اعتراف دارند، پس رب هم تنها او است و غیر او رب و معبودی نیست. </p> <p>علاوه بر اشارات یاد شده بر وجود یوم الفصل هم دلالت دارد، چون اهلاک قومی به خاطر جرائمی که داشته‌اند وقتی تصور دارد که قبلا تکلیف کرده باشد، و تکلیف هم وقتی می‌تواند متوجه قومی بشود که مجازاتی هم در کار باشد، اطاعت‌کاران را پاداش و گنهکاران را کیفر دهند، پس معلوم می‌شود که در این میان یوم الفصلی هست، و در آن افراد مطیع پاداش، و عاصیان کیفر داده می‌شوند، و پاداش و کیفر آن روز از جنس پاداش و کیفر دنیا نیست، چون پاداش و کیفر دنیوی نمی‌تواند همه اولین و آخرین را شامل شود، پس در این میان روزی هست که هر انسانی در برابر هر کاری که کرده جزا داده می‌شود، و این همان روز فصل و روز <span class="aya" rel="11_103" data-words="11-13">مجموع له الناس</span> است. </p> <p><code class="aya" rel="77_20"/><code class="aya" rel="77_21"/><code class="aya" rel="77_22"/><code class="aya" rel="77_23"/> <span class="aya" rel="77_20" data-words="1-6">أ لم نخلقکم من ماء مهین</span>... <span class="phrase"><span class="aya" rel="77_23" data-words="2-3">فنعم القادرون</span> استفهام در این آیه انکاری است، و کلمه <em rel="fa_77_20_4-5" data-sentence="106:175">ماء مهین</em> به معنای آبی خوار و پست است، که خودش نمی‌تواند خود را نگه دارد، و مراد از آن نطفه است، و مراد از <em rel="fa_77_21_3-4" data-sentence="264:59">قرار مکین</em>  محفظه رحم است، و منظور از <em rel="fa_77_22_2-3" data-sentence="352:13">قدر معلوم</em> مدت حمل است.</span> </p> <p>و فعل <em>فقدرنا</em> از باب قدر به معنای اندازه‌گیری است، و حرف <em>فاء</em> برای تفریع قدر بر خلق است، و معنایش این است که: ما شما را خلق کردیم و حوادثی که بعدها بر سرتان می‌آید و اوصاف و احوالی که در آینده به خود می‌گیرید همه را معین و تقدیر کردیم. خلاصه هم خلقتان کردیم، و هم حوادثی که در طول زندگی برایتان پیش می‌آید معین کردیم، یکی عمرش طولانی و دیگری کوتاه شد، یکی قیافه‌اش زیبا و دیگری زشت شد، یکی سالم و دیگری مریض شد، و همچنین از نظر رزق و چیزهای دیگر. </p> <p>بعضی<span class="footnote" rel="1" title="مجمع البیان، ج ۱۰، ص ۴۱۷">*</span> احتمال داده‌اند که: جمله <em>قدرنا</em> از قدرت در مقابل عجز گرفته شده باشد،   <code class="page" rel="20,247"/> و مراد این باشد که ما بر همه اینها تواناییم. ولی وجه قبلی وجیه‌تر است. </p> <p>و معنای آیه این است که: ما شما را از آبی پست و ناچیز که همان نطفه باشد آفریده‌ایم، و آن آب را در قرارگاهی محفوظ که همان رحم مادران باشد جای دادیم، و تا مدتی معلوم که همان مدت حمل باشد در آنجا نگه داشتیم، پس ما همه این حوادث و صفات و احوال را که با هستی شما ارتباط دارند تقدیر کردیم، و چه خوب مقدری هستیم ما. </p> <p>در این آیات و اینکه مضمونش حجتی بر وحدانیت خدای تعالی در ربوبیت است، نظیر آن بیانی که در آیات سابق داشتیم جریان دارد. و همچنین در اینکه این حجت، حجت بر تحقق یوم الفصل نیز هست، چون ربوبیت اقتضای آن دارد که مربوبین در برابر ساحتش خضوع کنند، و این خضوع همان گرویدن به دینی است که مربوب را مکلف به تکالیفی می‌کند، و تکلیف هم جز بر دائر کردن جزا در برابر اطاعت و عصیان تمام نمی‌شود، و روزی که مکلفین در آن روز به جزای اعمال خود می‌رسند، همان یوم الفصل است. </p> <p><code class="aya" rel="77_25"/><code class="aya" rel="77_26"/> <span class="aya" rel="77_25-26" data-words="1-8">أ لم نجعل الأرض کفاتا، أحیاء و أمواتا</span>... <span class="phrase"><span class="aya" rel="77_27" data-words="9-9">فراتا</span> کلمه <em rel="fa_77_25_4-4" data-sentence="65:194">کفات</em> و همچنین کلمه <em rel="fa_77_25_4-4" data-sentence="135:167">کفت</em> به معنای جمع کردن و ضمیمه کردن است، می‌فرماید: مگر ما نبودیم که زمین را کفات کردیم، یعنی چنان کردیم که همه بندگان را در خود جمع می‌کند، چه مرده‌ها را و چه زنده‌ها را.</span> بعضی<span class="footnote" rel="1" title="مجمع البیان، ج ۱۰، ص ۴۱۷">*</span> گفته‌اند: کفات جمع کفت به معنای ظرف است. و معنای آیه این است که: مگر ما زمین را ظرفهایی برای جمع احیا و اموات نکردیم. </p> <p><code class="aya" rel="77_27"/> <span class="aya" rel="77_27" data-words="1-5">و جعلنا فیها رواسی شامخات</span> <span class="phrase">-کلمه <em rel="fa_77_27_4-4" data-sentence="6:438">رواسی</em> جمع <em rel="fa_77_27_4-4" data-sentence="66:419">راسیه</em> است، که به معنای کوه پا بر جا و استوار است، و <em rel="fa_77_27_5-5" data-sentence="169:357">شامخات</em> به معنای کوه‌های بلند است، و گویا آوردن کلمه <em rel="fa_77_27_4-4" data-sentence="273:297">رواسی</em> زمینه‌چینی است برای آیه‌ <span class="aya" rel="77_27" data-words="6-9">و أسقیناکم ماء فراتا</span>، چون نهرها و چشمه‌های طبیعی همه از کوه‌ها منفجر می‌شود، و به طرف دشت‌ها سرازیر می‌گردد، و کلمه <em rel="fa_77_27_9-9" data-sentence="526:88">فرات</em> به معنای آب گوارا است، در دلیل بودن این آیات هم همان بیان که در آیات قبل داشتیم می‌آید.</span> </p> <h3> <span class="title" rel="77_16 77_17 77_18 77_19 77_20 77_21 77_22 77_23 77_24 77_25 77_26 77_27 77_28 77_29 77_30 77_31 77_32 77_33 77_34 77_35 77_36 77_37 77_38 77_39 77_40 77_41 77_42 77_43 77_44 77_45 77_46 77_47 77_48 77_49 77_50">وصف عذابی که مکذبان قیامت در آن روز به سوی آن روانه می‌شوند</span> </h3> <p> <code class="aya" rel="77_29"/> <span class="aya" rel="77_29" data-words="1-6">انطلقوا إلی ما کنتم به تکذبون</span> این آیه حکایت فرمانی است که در یوم الفصل به ایشان داده می‌شود، صاحب کلام خدای تعالی است، به قرینه اینکه در آخر آیات می‌فرماید: اگر نیرنگی دارید به کار ببرید ،   <code class="page" rel="20,248"/> و مراد از جمله‌ آنچه همواره تکذیبش می‌کردند <em>جهنم است، و کلمه</em> انطلاق به معنای روانه شدن و منتقل گشتن از جایی به جای دیگر و بدون مکث است. و معنای آیه این است که: به ایشان گفته می‌شود از محشر بدون هیچ درنگی به سوی آتش روانه شوید، همان آتشی که همواره تکذیبش می‌کردید. </p> <p><code class="aya" rel="77_30"/> <span class="aya" rel="77_30" data-words="1-6">انطلقوا إلی ظل ذی ثلاث شعب</span> مفسرین<span class="footnote" rel="1" title="تفسیر کشاف، ج ۴، ص ۶۸۰">*</span> گفته‌اند: مراد از این <em>ظل</em> سایه دودی است که از آتش جهنم بالا می‌رود، هم چنان که در جای دیگر فرموده: <span class="aya" rel="56_43" data-words="1-4">و ظل من یحموم</span><span class="footnote" rel="2" title="سایه‌ای از دود سوره واقعه، آیه ۴۳">*</span>. </p> <p>و نیز در مورد انشعاب آن به سه شعبه گفته‌اند: این اشاره است به عظمت دود جهنم، چون دود وقتی خیلی متراکم و عظیم باشد شاخه شاخه می‌شود. </p> <p><code class="aya" rel="77_31"/> <span class="aya" rel="77_31" data-words="1-7">لا ظلیل و لا یغنی من اللهب</span>  <em>ظل ظلیل</em> به معنای سایه خنک است، سایه‌ای که از رسیدن حرارت به انسان جلوگیری کند، و برای آدمی ساتری از آزار حرارت باشد، و اینکه می‌فرماید سایه شعبه‌دار ظلیل نیست، منظور این است که از هرم آتش و شعله‌های آن جلوگیری نمی‌کند. </p> <p><code class="aya" rel="77_32"/> <span class="aya" rel="77_32-33" data-words="1-7">إنها ترمی بشرر کالقصر، کأنه جمالت صفر</span> <span class="phrase">ضمیر <em rel="fa_77_32_1-1" data-sentence="5:108">انها</em> به <em>نار-آتش</em> بر می‌گردد هر چند در کلام نامی از <em>نار</em> برده نشده بود، و لیکن از سیاق معلوم است.</span> و <span class="phrase">کلمه <em rel="fa_77_32_3-3" data-sentence="5:46">شرر</em> به معنای زبانه‌هایی است که از آتش بر می‌خیزد.</span> و <span class="phrase">معنای <em>قصر</em> معلوم است<code class="aya" rel="77_33"/> و کلمه <em rel="fa_77_33_2-2" data-sentence="73:59">جمالة</em> جمع جمل است، که به معنای شتر نر است، و معنای آیه روشن است.</span> </p> <p><code class="aya" rel="77_35"/><code class="aya" rel="77_36"/> <span class="aya" rel="77_35-36" data-words="1-9">هذا یوم لا ینطقون، و لا یؤذن لهم فیعتذرون</span> <span class="phrase">کلمه <em>هذا</em> اشاره است به <em rel="fa_77_38_2-3" data-sentence="31:64">یوم الفصل</em> و مراد از <em rel="fa_77_36_3-3" data-sentence="101:40">یؤذن</em> اذن در سخن گفتن و یا عذرخواهی کردن است.</span> </p> <p>و <span class="phrase">جمله <em rel="fa_77_36_5-5" data-sentence="5:231">فیعتذرون</em> عطف است بر جمله <em rel="fa_77_36_3-3" data-sentence="80:201">یؤذن</em> و هر دو در سلک نفی قرار دارند، می‌فرماید امروز روزی است که اهل محشر-از انسانها-سخن نمی‌گویند و اذن سخن گفتن به ایشان داده نمی‌شود، و یا اذن عذرخواهی کردن به ایشان داده نمی‌شود، پس اعتذاری نخواهند کرد.</span> و نفی نطق در این آیه با اثبات آن در آیات دیگر منافات ندارد، چون روز قیامت مواقف بسیار و مختلف دارد، در یک موقف از ایشان سؤال می‌شود جواب هم می‌دهند، و در     <code class="page" rel="20,249"/> موقفی دیگر بر دهان آنان مهر می‌زنند و نمی‌توانند سخن بگویند، و ما در تفسیر آیه شریفه‌ <span class="aya" rel="11_105" data-words="1-7">یوم یأت لا تکلم نفس إلا بإذنه</span><span class="footnote" rel="1" title="آن روز که فرا رسد هیچ کس جز به اجازه او سخن نمی‌گوید سوره هود، آیه ۱۰۵">*</span>، بیانی در این باره داشتیم، بدانجا مراجعه شود. </p> <p><code class="aya" rel="77_38"/> <span class="aya" rel="77_38-39" data-words="1-11">هذا یوم الفصل جمعناکم و الأولین، فإن کان لکم کید فکیدون</span> روز قیامت را از این جهت یوم الفصل خوانده که خدای تعالی در آن روز جدا سازی می‌کند، و میان اهل حق و اهل باطل با داوری خود جدایی می‌اندازد، هم چنان که فرمود: <span class="aya" rel="32_25" data-words="1-11">إن ربک هو یفصل بینهم یوم القیامة فیما کانوا فیه یختلفون</span><span class="footnote" rel="2" title="البته خدای تو در روز قیامت در آنچه این مردم اختلاف انگیختند حکم خواهد کرد سوره سجده، آیه ۲۵">*</span>، و نیز فرموده: <span class="aya" rel="10_93" data-words="17-26">إن ربک یقضی بینهم یوم القیامة فیما کانوا فیه یختلفون</span><span class="footnote" rel="3" title="پروردگار تو در روز قیامت میان آنها در آنچه اختلاف کردند داوری خواهد کرد سوره یونس، آیه ۹۳">*</span> که در یکی تعبیر به فصل، و در دیگری تعبیر به قضا کرده است. </p> <p>و خطاب <em>کم- شما را</em> در جمله‌ <span class="aya" rel="77_38" data-words="4-6">جمعناکم و الأولین</span> به تکذیب‌گران این امت است، بدان جهت که جزء آخرین هستند، و به همین جهت در مقابل <em>اولین</em> قرارشان داد، و در جای دیگر به نحو جامع فرموده: امروز روزی است که همه مردم در آن جمع می‌شوند، <span class="aya" rel="11_103" data-words="9-13">ذلک یوم مجموع له الناس</span><span class="footnote" rel="4" title="همان روز است که مردم در آن جمع می‌شوند، سوره هود، آیه ۱۰۳">*</span> و در جای دیگر فرموده: <span class="aya" rel="18_47" data-words="9-14">و حشرناهم فلم نغادر منهم أحدا</span><span class="footnote" rel="5" title="و همه آنها را محشور می‌کنیم و احدی از ایشان را از قلم نمی‌اندازیم سوره کهف، آیه ۴۷">*</span>. </p> <p><code class="aya" rel="77_39"/>و معنای اینکه فرمود: <span class="aya" rel="77_39" data-words="1-5">فإن کان لکم کید فکیدون</span> این است که اگر شما حیله‌ای علیه من دارید تا با آن حیله عذاب مرا از خود دفع کنید، آن حیله را بکار ببرید، و این خطاب را اصطلاحا تعجیزی می‌گویند، و معنایش این است که شما چنین نیرویی ندارید، در آن روز به طور کلی همه نیروها از شما گرفته می‌شود، و با ظهور این حقیقت که لا قوة الا للَّه خود ستمکاران با دیدن عذاب یقین می‌کنند، و بلکه می‌بینند که قوت همه‌اش از آن خدا است، و اینکه خدا شدید العذاب است، و این زمانی است که پیشوایان از پیروان خود بیزاری می‌جویند، و عذاب را می‌بینند، و همه اسبابها از کار می‌افتد<span class="footnote" rel="6" title="سوره بقره، آیه ۱۶۶">*</span>. </p> <p>و این آیه یعنی آیه‌ <span class="aya" rel="77_39" data-words="1-5">فإن کان لکم کید فکیدون</span> مدلولی وسیع‌تر از آیه شریفه زیر             <code class="page" rel="20,250"/> دارد که می‌فرماید: <span class="aya" rel="55_33" data-words="1-19">یا معشر الجن و الإنس إن استطعتم أن تنفذوا من أقطار السماوات و الأرض فانفذوا لا تنفذون إلا بسلطان</span><span class="footnote" rel="1" title="ای گروه جن و انس اگر می‌توانید به قسمتی از اقطار آسمانها و زمین نفوذ کنید بکنید و نفوذ نخواهید کرد مگر با داشتن قدرت سوره الرحمن، آیه ۳۳">*</span>، چون این آیه تنها قدرت بر فرار را نفی می‌کند، به خلاف آیه مورد بحث که همه انحای حیله را نفی می‌کند. </p> <p>در جمله <em>فکیدون</em> التفاتی از تکلم مع الغیر (ما) به تکلم وحده (من) به کار رفته، چون در جملات قبل خداوند تعبیر به <em>ما</em> می‌کرد و می‌فرمود: ما شما را جمع می‌کنیم ، و در اینجا تعبیر به من کرده، و نکته در آن این است که امر <em>فکیدون</em> تعجیزی است، و متعلق آن کید با کسی است که همه قوت‌ها و قدرت‌ها از اوست، و او تنها خدای تعالی است، و اگر می‌فرمود: <em>فکیدونا</em> اشاره به <em>توحید</em> از بین می‌رفت. </p> <p><code class="aya" rel="77_41"/> <span class="aya" rel="77_41-42" data-words="1-10">إن المتقین فی ظلال و عیون، و فواکه مما یشتهون</span>... <span class="phrase"><span class="aya" rel="77_44" data-words="4-4">المحسنین</span> مراد از کلمه <em rel="fa_77_41_4-4" data-sentence="76:224">ظلال</em> سایه‌های بهشت، و مراد از کلمه <em rel="fa_77_41_6-6" data-sentence="162:180">عیون</em> چشمه‌های آن است، که اهل بهشت از آن سایه‌ها استفاده نموده، و از آن چشمه‌ها می‌نوشند، <code class="aya" rel="77_42"/>و کلمه  <em rel="fa_77_42_2-2" data-sentence="348:36">فواکه</em> جمع فاکهه است که به معنای میوه است.</span> </p> <p><code class="aya" rel="77_43"/> <span class="aya" rel="77_43" data-words="1-7">کلوا و اشربوا هنیئا بما کنتم تعملون</span> -مفاد این آیه اذن و اباحه است، تو گویی خوردن و نوشیدن کنایه است از مطلق تنعم به نعمتهای بهشتی و تصرف در آن، هر چند که از مقوله خوردن و نوشیدن نباشد. و استعمال این کنایه شایع است، هم چنان که خوردن مال را کنایه می‌گیرند از مطلق تصرف، مثلا می‌گویند مال مردم را مخور، یعنی در آن تصرف مکن. </p> <p><code class="aya" rel="77_44"/> <span class="aya" rel="77_44" data-words="1-4">إنا کذلک نجزی المحسنین</span> -در این جمله سعادت اهل بهشت را مسجل می‌سازد. </p> <p><code class="aya" rel="77_46"/> <span class="aya" rel="77_46" data-words="1-6">کلوا و تمتعوا قلیلا إنکم مجرمون</span> خطاب در این آیه از قبیل خطابهای تهدیدآمیزی است که ما به دشمن خود می‌کنیم و می‌گوییم هر چه دلت می‌خواهد بکن، و یا هر چه از دستت بر می‌آید کوتاهی مکن، که معنایش این است که هر کاری بکنی سودی به حالت ندارد، و این نوع خطابها مخاطب را از اینکه از حیله‌های خود سود ببرد و در نتیجه به هدف خود برسد مایوس می‌کند، و نظیر آن در چند جای قرآن آمده، می‌فرماید: <span class="aya" rel="20_72" data-words="12-20">فاقض ما أنت قاض إنما تقضی هذه الحیاة الدنیا</span><span class="footnote" rel="2" title="هر حکمی می‌خواهی بکن که تنها می‌توانی در این زندگی دنیا داوری کنی سوره طه، آیه ۷۲">*</span>. </p> <p>     <code class="page" rel="20,251"/> و نیز می‌فرماید: <span class="aya" rel="41_40" data-words="21-27">اعملوا ما شئتم إنه بما تعملون بصیر</span><span class="footnote" rel="1" title="هر چه می‌خواهید بکنید، که او بدانچه می‌کنید بینا است سوره حم‌سجده، آیه ۴۰">*</span>. </p> <p>پس اینکه فرمود: <span class="aya" rel="77_46" data-words="1-4">کلوا و تمتعوا قلیلا</span> : بخورید، و در اندک زمانی تمتع ببرید، و یا تمتعی اندک ببرید، در حقیقت می‌خواهد ایشان را مایوس کند از اینکه با خوردن و تمتع بردن بتوانند عذاب را از خود دفع کنند، وقتی نمی‌توانند جلو عذاب را بگیرند، هر چه دلشان می‌خواهد از متاع قلیل دنیا بخورند. </p> <p>و اگر در این زمینه خصوص خوردن و تمتع را یادآور شد، برای این بود که منکرین معاد برای سعادت معنایی جز سعادت دنیا قائل نیستند، و برای سعادت دنیا هم معنایی جز خوردن و شهوترانی کردن نمی‌فهمند، عینا مانند یک حیوان بی‌زبان، که قرآن کریم ایشان را به آن تشبیه نموده می‌فرماید: <span class="aya" rel="47_12" data-words="14-26">و الذین کفروا یتمتعون و یأکلون کما تأکل الأنعام و النار مثوی لهم</span><span class="footnote" rel="2" title="و کسانی که کافر شدند تمتع می‌برند، و می‌خورند آن چنان که چارپایان می‌خورند، و آتش منزلگاه ایشان است سوره محمد، آیه ۱۲">*</span>. </p> <p>و جمله‌ <span class="aya" rel="77_46" data-words="5-6">إنکم مجرمون</span>، علت مطالب ما قبل را بیان می‌کند، که در آن امر می‌کرد به اینکه بخورید و تمتع ببرید که از آن سودی نخواهید برد، برای اینکه شما با تکذیب یوم الفصل، و تکذیب کیفر تکذیب‌گران، مجرم شدید، و جزای مجرم خواه ناخواه آتش است. </p> <h3> <span class="title" rel="77_48">مقصود از رکوع در آیه: <span class="aya" rel="77_48" data-words="1-7">و إذا قیل لهم ارکعوا لا یرکعون</span> و وجه اتصال این آیه با آیات قبل</span> </h3> <p> <code class="aya" rel="77_48"/> <span class="aya" rel="77_48" data-words="1-7">و إذا قیل لهم ارکعوا لا یرکعون</span> مراد از <em>رکوع</em> -به طوری که دیگران هم گفته‌اند<span class="footnote" rel="3" title="مجمع البیان، ج ۱۰، ص ۴۱۹">*</span> - نماز خواندن است، و شاید به اعتبار آن باشد که نماز مشتمل بر رکوع است. </p> <p>بعضی<span class="footnote" rel="4" title="معانی الاخبار، ص ۳۴۲، ح ۱">*</span> هم گفته‌اند: مراد از رکوعی که در این آیه به آن امر فرموده، مطلق خشوع و خضوع و تواضع برای خدای تعالی است، به اینکه دعوتش را بپذیرند، و کلامش را قبول نموده، دینش را پیروی نمایند، و خلاصه بندگیش کنند. </p> <p>بعضی<span class="footnote" rel="5" title="تفسیر قمی، ج ۲، ص ۴۰۰">*</span> دیگر گفته‌اند: مراد از این رکوع همان سجده‌ای است که در قیامت مامور بدان می‌شوند، ولی نمی‌توانند انجام دهند، که قرآن در باره‌اش فرموده: <span class="aya" rel="68_42" data-words="5-10">و یدعون إلی السجود فلا یستطیعون</span><span class="footnote" rel="6" title="و دعوت به سجود می‌شوند اما قادر بر آن نیستند سوره قلم، آیه ۴۲">*</span>، لیکن این دو وجه خالی از بعد نیست. </p> <p>           <code class="page" rel="20,252"/> و اما اینکه وجه اتصال این آیه به ما قبلش چیست؟ به نظر ما وجهش این است که زمینه گفتار در سابق زمینه تهدید تکذیب‌گران روز فصل بود، و در این مقام بود که آثار سوء این تکذیبشان را بیان کند، در آیه مورد بحث هم همین مطلب را تمام نموده، می‌فرماید اینان خدا را وقتی که ایشان را به عبادت خود می‌خواند عبادت نمی‌کنند، چون منکر روز جزایند، و با انکار روز جزا عبادت معنا ندارد، پس آیه مورد بحث به این بیان متصل به ما قبل است، و در عین حال زمینه‌ای است برای آیه بعد که می‌فرماید: <span class="aya" rel="77_50" data-words="1-4">فبأی حدیث بعده یؤمنون</span>. </p> <p>بعضی<span class="footnote" rel="1" title="روح المعانی، ج ۲۹، ص ۱۷۸">*</span> به زمخشری نسبت داده‌اند که گفته است: این آیه متصل به کلمه  <em>للمکذبین</em> است، که در آیه قبل بود، گویا فرموده: ویل برای کسانی که تکذیب کردند، و کسانی که وقتی به ایشان گفته می‌شود رکوع کنید رکوع نمی‌کنند. </p> <p>در این آیه التفاتی به کار رفته، قبلا منکرین معاد مورد خطاب بودند، به ایشان می‌فرمود: بخورید... و در اینجا غایب به حساب آمده‌اند، می‌فرماید: وقتی به ایشان گفته می‌شود... و وجه این التفات روگردانی از ایشان است، چون بعد از آنکه در جمله <em>کلوا و تمتعوا</em> ایشان را به خودشان واگذاشت، که هر چه می‌خواهند بکنند، دیگر معنا ندارد باز خطاب را متوجهشان کند. </p> <p><code class="aya" rel="77_50"/> <span class="aya" rel="77_50" data-words="1-4">فبأی حدیث بعده یؤمنون</span> یعنی وقتی به قرآن که معجزه و آیتی است الهی ایمان نمی‌آورند، و وقتی این قرآن با کمال روشنی و با برهان قاطع برایشان بیان می‌کند که معبودی جز خدا ندارند، و خدا شریکی ندارد، و در پیش رویشان یوم الفصلی چنین و چنان دارند، توجهی بدان نمی‌کنند، دیگر بعد از این قرآن به چه سخنی ایمان می‌آورند. </p> <p>این جمله رسول خدا (ص) را مایوس می‌کند از اینکه به خدا و رسولش ایمان بیاورند، و به منزله هشداری است به اینکه دیگر ایشان را به ایمان دعوت مکن، و اینکه گفتیم بخورند و تمتع ببرند سخن به جایی بود، دیگر ایمان‌آور نیستند، و هیچ فایده‌ای در دعوت کردن آنان نیست، جز همین مقدار که حجت بر آنان تمام شود. </p> <h3>بحث روایتی‌ <span class="title" rel="77_25 77_26 77_16 77_17 77_20 77_21 77_22 77_27 77_30 77_32 77_41 77_48 77_18 77_19 77_23 77_24 77_28 77_29 77_31 77_33 77_34 77_35 77_36 77_37 77_38 77_39 77_40 77_42 77_43 77_44 77_45 77_46 77_47 77_49 77_50"> (چند روایت در ذیل برخی آیات گذشته) </span> </h3> <p> در تفسیر قمی در ذیل آیه‌ <span class="aya" rel="77_20" data-words="1-6">أ لم نخلقکم من ماء مهین</span> آمده یعنی آبی گندیده و   <code class="page" rel="20,253"/> <span class="aya" rel="77_21" data-words="1-4">فجعلناه فی قرار مکین</span>، یعنی در رحم و <span class="aya" rel="77_22" data-words="1-3">إلی قدر معلوم</span> یعنی تا منتهای اجل<span class="footnote" rel="1" title="تفسیر قمی، ج ۲، ص ۴۰۰">*</span>. </p> <p>مؤلف: و در اصول کافی در روایتی از ابی الحسن ماضی (ع) آمده که آیه <span class="aya" rel="77_16" data-words="1-4">أ لم نهلک الأولین</span> را بر تکذیب‌گرانی تطبیق فرموده که در خصوص اطاعت از اوصیای پیغمبر او را تکذیب کردند و جمله‌ <span class="aya" rel="77_17" data-words="1-3">ثم نتبعهم الآخرین</span> را بر کسانی تطبیق فرموده که نسبت به آل محمد جفا کردند<span class="footnote" rel="2" title="اصول کافی، ج ۱، ص ۴۳۵، ح ۱">*</span>. </p> <p>و این حدیث علاوه بر اضطرابی که در متن آن هست صرف تطبیق مصداق بر آیه است، نه تفسیر آن. </p> <p>و <span class="phrase">نیز در آن کتاب آمده که در معنای آیه‌ <span class="aya" rel="77_25-26" data-words="1-8">أ لم نجعل الأرض کفاتا، أحیاء و أمواتا</span> فرموده <em rel="fa_77_25_4-4" data-sentence="139:20">کفات</em> به معنای مساکن است.</span> آن گاه اضافه کرده که امیر المؤمنین (ع) در مراجعتش از صفین به قبرها نظر انداخت، و آن گاه فرمود: اینجا کفات اموات است، یعنی منزلگاه ایشان است و سپس نظر انداخت به خانه‌های کوفه و فرمود: اینها کفات زندگان است، آن گاه این آیه را تلاوت کرد: <span class="aya" rel="77_25-26" data-words="1-8">أ لم نجعل الأرض کفاتا، أحیاء و أمواتا</span><span class="footnote" rel="3" title="تفسیر قمی، ج ۲، ص ۴۰۰">*</span>. </p> <p>مؤلف: و در کتاب معانی الاخبار به سند خود از حماد از امام صادق (ع) روایت کرده که آن جناب نظری به مقابر انداخت، و سخنانی که در حدیث قبل آمده بود به زبان آورد<span class="footnote" rel="4" title="روح المعانی، ج ۲۹، ص ۱۷۸">*</span>. </p> <p>و در همان کتاب در تفسیر جمله‌ <span class="aya" rel="77_27" data-words="1-5">و جعلنا فیها رواسی شامخات</span> آمده که منظور کوه‌های مرتفع است. </p> <p>و نیز در همان کتاب در معنای جمله‌ <span class="aya" rel="77_30" data-words="4-6">ذی ثلاث شعب</span> آمده که: در آن، سه شعبه از آتش است، و در معنای‌ <span class="aya" rel="77_32" data-words="1-4">إنها ترمی بشرر کالقصر</span> فرموده شراره‌هایی از آتش که به بزرگی قصرها و کوه‌ها است. </p> <p>و نیز در همان کتاب در تفسیر <span class="aya" rel="77_41" data-words="1-6">إن المتقین فی ظلال و عیون</span> آمده که فرمود: در سایه‌هایی از نور که روشن‌تر از نور خورشید است<span class="footnote" rel="5" title="روح المعانی، ج ۲۹، ص ۱۷۸">*</span>. </p> <p>و در مجمع البیان در ذیل آیه‌ <span class="aya" rel="77_48" data-words="1-7">و إذا قیل لهم ارکعوا لا یرکعون</span> می‌گوید: مقاتل گفته           <code class="page" rel="20,254"/> این آیه در باره قبیله ثقیف نازل شد، که رسول خدا (ص) به ایشان دستور داد نماز بخوانند، و آنها گفتند <em>لا ننحنی</em> یعنی ما هرگز قامت خم نمی‌کنیم. البته در روایت به جای کلمه <em>لا ننحنی</em>  <em>لا نحنی</em> آمده. آن گاه گفتند قامت خم کردن ننگی است بر ما، پس رسول خدا (ص) فرمود: دینی هم که رکوع و سجود نداشته باشد چیزی ندارد<span class="footnote" rel="1" title="مجمع البیان، ج ۱۰، ص ۴۱۹">*</span>. </p> <p>مؤلف: در انطباق این قصه-که حتما باید بعد از هجرت و وجوب نماز واقع شده باشد-با آیه مورد بحث خفایی هست، و آن طور که باید روشن نیست. </p> <p>و در تفسیر قمی در باره آیه قبلی آمده که وقتی به ایشان گفته می‌شود: امام را دوست بدارید و ولایتش را بپذیرید، نمی‌پذیرند<span class="footnote" rel="2" title="تفسیر قمی، ج ۲، ص ۴۰۱">*</span>. </p> <p>مؤلف: این روایت هم از باب تطبیق کلی بر مصداق است، نه از باب تفسیر. </p> 
