<h3 class="ayas">سوره الأعراف آیه‌های ۱۶۱ تا ۱۷۱</h3><code class="section" rel="7_161-171"/><h3>ترجمه آیات</h3> <p> <span class="trans" rel="7_161">و چون به ایشان گفته شد در این قریه جای گیرید و از هر جای آن خواستید بخورید و در دعا گویید گناهان ما فرو ریز، و از این در سجده‌کنان درون شوید تا گناهانتان بیامرزیم، و نیکوکاران را فزونی خواهیم داد.  «۱۶۱» </span><span class="trans" rel="7_162">کسانی از ایشان که ستمگر بودند سخنی جز آنچه دستور داشتند بجای آن آوردند و به سزای آن ستم‌ها که می‌کردند از آسمان عذابی به ایشان فرستادیم.  «۱۶۲» </span><span class="trans" rel="7_163">ایشان را از دهکده‌ای که نزدیک دریا بود بپرس، چون به حرمت شنبه تعدی کردند چون ماهی‌هایشان روز شنبه دسته دسته سوی ایشان می‌آمدند، و روزی که شنبه نمی‌گرفتند نمی‌آمدند، بدینسان به سزای آن عصیان که می‌کردند مبتلایشان می‌کردیم.  «۱۶۳» </span><span class="trans" rel="7_164">و چون گروهی از آنها گفتند برای چه گروهی را که خدا هلاکشان می‌کند یا عذاب سختشان می‌کند پند می‌دهید، گفتند: پند دادن ما عذر جویی به پیشگاه پروردگارتان است و به این امید که شاید پرهیزکاری کنند.  «۱۶۴» </span><span class="trans" rel="7_165">و چون چیزهایی را که بدان تذکرشان داده شده بود به غفلت سپردند کسانی را که از بدی منع می‌کردند رهانیدیم، و کسانی را که ستم کرده بودند به سزای آن عصیان که می‌کردند به عذابی سخت دچار کردیم.  «۱۶۵» </span><span class="trans" rel="7_166">وقتی از آنچه نهی شده بودند سر پیچیدند گفتیمشان بوزینگان مطرود شوید.  «۱۶۶» </span><span class="trans" rel="7_167">و چون پروردگارت اعلام کرد که تا روز قیامت بر یهودان کسی را می‌گمارد که آنها را عذابی سخت کند که پروردگارت تند مجازات است، و هم او آمرزگار و رحیم است.  «۱۶۷» </span><span class="trans" rel="7_168">و آنها را در زمین به گروه‌ها تقسیم کرده‌ایم، بعضی آنها شایستگانند، و بعضی دیگر کم از آنند، و آنها را به خوبی‌ها و بدی‌ها بیازمودیم شاید به خدا باز گردند.  «۱۶۸» </span><span class="trans" rel="7_169">از پس آنها جانشینان به جا ماندند که کتاب آسمانی را به میراث برده‌اند و خواسته این دنیا به رشوه گیرند و گویند ما را خواهند بخشید، و اگر خواسته‌ای نظیر آن پیششان آید بگیرند مگر از ایشان در تورات که مندرجات آن را آموخته‌اند پیمان نگرفته‌اند که در باره خدا جز حق نگویند، سرای آخرت برای کسانی که پرهیزکاری می‌کنند بهتر است چرا خردورزی نمی‌کنید.  «۱۶۹» </span><span class="trans" rel="7_170">و کسانی که به کتاب خدا چنگ زنند و نماز بپا کنند ما پاداش اصلاح‌گران را تباه نمی‌کنیم.  «۱۷۰» </span><span class="trans" rel="7_171">و چون آن کوه را بکندیم بالای آنها بردیم که گویی سایبانی بود و گمان بردند که کوه رویشان افتادنی است کتابی را که به شما داده‌ایم محکم بگیرید و مندرجات آن را به خاطر بسپارید شاید<code class="page" rel="8,383"/> پرهیزکاری کنید «۱۷۱» </span></p>                     <h3>بیان آیات</h3> <h3> <span class="title" rel="7_161 7_162 7_163 7_164 7_165 7_166 7_167 7_168 7_169 7_170 7_171">بیان آیات شریفه، که قسمت دیگری از داستان‌های بنی اسرائیل و نافرمانی‌هایشان را نقل می‌کند</span> </h3> <p> در این آیات چند قسمت دیگر از داستانهای بنی اسرائیل و نافرمانی‌های ایشان نقل شده که بخاطر نقض عهدی که کردند خداوند به عقوبت گرفتارشان کرده است، و از ستمگران کسانی برایشان مسلط کرده که شکنجه‌شان داده‌اند، این حال اسلاف ایشان بوده از این اسلاف و نیاکان بنی اسرائیل نسلهایی به وجود آمدند که آیات خدا را به بهای اندکی فروخته و در امر دین بی‌اعتنایی کردند، مگر عده کمی که از حق نگذشتند. </p> <p> <span class="aya" rel="7_161" data-words="1-7">و إذ قیل لهم اسکنوا هذه القریة...</span> مقصود از <em>قریه</em> همان سرزمینی است که در بیت المقدس واقع بوده و بنی اسرائیل مامور شدند تا آن شهر را فتح نموده و با اهل آنجا که از عمالقه بوده‌اند جنگیده و ایشان را هزیمت دهند و شهر را تصرف کنند، بنی اسرائیل از این ماموریت سر باز زده و در نتیجه به سرگردانی در بیابان <em>تیه</em> مبتلا شدند، تفصیل این داستان درسوره <em>مائده</em> آیه"20-26" گذشت. </p> <p> <span class="aya" rel="7_161" data-words="13-19">و قولوا حطة و ادخلوا الباب سجدا...</span> گفتار در پیرامون نظیر این آیه در سوره <em>بقره</em>  آیه"58-59"گذشت، و جمله‌ <span class="aya" rel="7_161" data-words="23-24">سنزید المحسنین</span> در موضع جواب از سؤال مقدر است، کانه بعد از آنکه فرمود: <span class="aya" rel="7_161" data-words="20-22">نغفر لکم خطیئاتکم</span> کسی می‌پرسد: دیگر چه؟ می‌فرماید: ما نیکوکاران را زیاده می‌دهیم. </p> <p><code class="aya" rel="7_163"/> <span class="aya" rel="7_163" data-words="1-12">و سئلهم عن القریة التی کانت حاضرة البحر إذ یعدون فی السبت...</span> یعنی از بنی اسرائیل حال اهل آن قریه‌ای را که در ساحل دریا قرار داشت بپرس. </p> <p>مقصود از <em>حاضر دریا بودن</em> در نزدیکی دریا و مشرف به آن قرار داشتن است. <span class="phrase"><em rel="fa_7_163_10-10" data-sentence="0:173">یعدون</em> از  <em>تعدی</em> و در اینجا مقصود تجاوز از آن حدود و مقرراتی است که خداوند برای روز شنبه یهود جعل فرموده بود، و آن این بود که بخاطر بزرگداشت این روز شکار ماهی را ترک کنند.</span> <span class="aya" rel="7_163" data-words="13-15">إذ تأتیهم حیتانهم</span> مقصود از <em>ماهی‌های ایشان</em> ماهی‌های سمت ایشان است. <span class="aya" rel="7_163" data-words="16-18">یوم سبتهم شرعا</span> <span class="phrase">کلمه <em rel="fa_7_163_18-18" data-sentence="5:133">شرع</em> جمع <em rel="fa_7_163_18-18" data-sentence="65:115">شارع</em> است که به معنای ظاهر و آشکار است، یعنی روزهای شنبه ماهی‌های سمت ایشان خود را آشکار می‌کردند و روی آب پیدا می‌شدند.</span> <span class="aya" rel="7_163" data-words="19-24">و یوم لا یسبتون لا تأتیهم</span> یعنی تجاوزشان از حدود خدایی روز شنبه بود که ماهی‌ها روی آب آشکار می‌شدند و ایشان ممنوع از صید بودند، و اما بعد از روز شنبه که مجاز در صید بودند ماهی‌ها<code class="page" rel="8,384"/> نزدیک نمی‌آمدند، و این خود یک امتحانی بوده از خدای تعالی، و خداوند به این جهت ایشان را به چنین امتحانی مبتلا کرد که فسق و فجور در میان ایشان رواج یافته بود، و حرص بر این اعمال، ایشان را وادار به مخالفت امر خدا و صید ماهی و بدست آوردن هزینه فسق و فجورشان می‌کرد، و تقوایی که ایشان را از مخالفت باز بدارد نداشتند لذا فرمود: <span class="aya" rel="7_163" data-words="25-26">کذلک نبلوهم</span> یعنی اینچنین ما ایشان را می‌آزماییم‌ <span class="aya" rel="7_163" data-words="27-29">بما کانوا یفسقون</span> بخاطر فسقی که مرتکب می‌شدند. </p> <h3> <span class="title" rel="7_164 7_161 7_162 7_163 7_165 7_166 7_167 7_168 7_169 7_170 7_171">جواب دسته‌ای از امت موسی (ع) که نهی از منکر می‌کردند به دسته دیگری که سکوت پیشه کرده بودند</span> </h3> <p> <span class="aya" rel="7_164" data-words="1-10">و إذ قالت أمة منهم لم تعظون قوما الله مهلکهم...</span> معلوم می‌شود امت دیگری بوده که این امت را موعظه می‌کرده‌اند، پس تقدیر آیه چنین است: اذ قالت امة منهم لامة اخری کانت تعظهم آن زمان که امتی از ایشان به امت دیگری که ایشان را موعظه می‌کرد گفتند... <em>و جمله</em> لامة اخری کانت تعظهم برای اختصار حذف شده است. و ظاهر اینکه گفتند: چرا موعظه می‌کنید مردمی را که خدا هلاکشان خواهد کرد این است که ایشان اهل تقوا بوده‌اند، و از مخالفت امر خدا پروا داشته‌اند جز اینکه دیگران را که اهل فسق بودند نهی از منکر نمی‌کردند، چون اگر خود این امت نیز اهل فسق و تعدی بودند آن قوم دیگر ایشان را نیز موعظه می‌کردند و در پاسخ اعتراض و ملامتشان نمی‌گفتند: <span class="aya" rel="7_164" data-words="16-18">معذرة إلی ربکم</span> تا نزد پروردگار شما معذور باشیم و نیز از گفتار عده‌ای که سکوت کردند بر می‌آید که اهل فسق و فجور مساله تجاوز و عصیان را به حدی رسانده بودند که علنا مرتکب فسق می‌شدند، و دیگر نهی از منکر در ایشان اثر نمی‌کرده، چیزی که هست آن امت دیگر که سکوت نکرده و هم چنان نهی از منکر می‌کردند مایوس از موعظه نبودندو هنوز امیدوار بودند بلکه در اثر پافشاری بر موعظه و نهی از منکر دست از گناه بردارند، و لا اقل چند نفری از ایشان، تا اندازه‌ای به راه بیایند. </p> <p>علاوه بر این، غرضشان از اصرار بر موعظه این بوده که در نزد خدای سبحان معذور باشند، و بدین وسیله مخالفت با فسق، و انزجار خود را از طغیان و تمرد اعلام داشته باشند. و لذا در پاسخ امت ساکت که به ایشان می‌گفتند: چرا موعظه می‌کنید <em>اظهار داشتند: </em> <span class="aya" rel="7_164" data-words="16-21">معذرة إلی ربکم و لعلهم یتقون</span> تا هم نزد پروردگارتان معذور باشیم و هم شاید ایشان از گناه دست بردارند . </p> <p>و در اینکه گفتند: <em>نزد پروردگارتان</em> و نگفتند <em>نزد پروردگارمان</em> اشاره است به اینکه نهی از منکر به ما اختصاص ندارد، شما هم که سکوت کرده‌اید مسئولید، و باید این سکوت را شکسته و این قوم را نصیحت کنید، برای اینکه اعتذار به سوی پروردگار بخاطر مقام ربوبیتیش بر هر کسی واجب است، و همه مربوبین این پروردگار باید ذمه خود را از تکالیفی<code class="page" rel="8,385"/> که به ایشان شده و وظائفی که به آنان محول گشته فارغ سازند، همانطور که ما مربوب این رب هستیم شما نیز هستید، پس آنچه که بر ما واجب است بر شما نیز واجب است. <code class="aya" rel="7_165"/> </p><h3> <span class="title" rel="7_165 7_161 7_162 7_163 7_164 7_166 7_167 7_168 7_169 7_170 7_171">سکوت در برابر فسق و فساد و عدم قطع رابطه با ستمگران، شرکت در فسق و ظلم و موجب اشتراک با ظالمین در عذاب می‌باشد</span> </h3> <p> <span class="aya" rel="7_165" data-words="1-10">فلما نسوا ما ذکروا به أنجینا الذین ینهون عن السوء</span> مقصود از فراموشی تذکرها بی‌تاثیر شدن آن در دل‌های ایشان است، هر چند به یاد آن تذکرها بوده باشند، زیرا اخذ الهی مسبب از بی‌اعتنایی به اوامر او و اعراض از تذکرهای انبیای او است، و گر نه اگر مقصود فراموشی باشد عقوبت معنا نداشت چون فراموشی بحسب طبع خودش مانع از فعلیت تکلیف و حلول عقوبت است. توضیح اینکه، انسان وقتی به وسایل و وسایط مختلفی که خداوند در اختیارش گذاشته متذکر و متوجه به تکالیفی الهی شود (و حتما می‌شود) امتثال آن تکالیف یا موافق طبع و میل درونی او است و یا نیست، و در صورتی که موافق طبع او نباشد یا بخاطر خدا از میل نفسانی خود چشم پوشیده و آن تکالیف را انجام می‌دهد، و یا به حدود الهی و تکالیف او وقعی ننهاده و بخاطر میل نفسانی خود خدا را معصیت می‌کند، چیزی که هست بار اول از این نافرمانی خود در دل احساس شرمساری و ناراحتی می‌کند، و در هر بار دیگری که نافرمانی را تکرار کند آن احساس ضعیف‌تر شده و بی‌اعتنایی به امر پروردگار در نظرش آسان‌تر می‌شود، هم چنان که اثر تذکرهای انبیاء (ع) هم در دلش کمتر می‌گردد، و خلاصه در هر تکراری امکان معصیت در نظرش قوی‌تر و اثر تذکرات ضعیف‌تر شده تا آنجا که بطور کلی تذکرات در دلش بی‌اثر و وجود و عدمش یکسان می‌شود، در آیه مورد بحث که فرمود: <span class="aya" rel="7_165" data-words="1-5">فلما نسوا ما ذکروا به...</span> مقصود از نسیان همین بی‌اثر شدن تذکرات است. </p> <p>و در خود آیه دلالت هست بر اینکه نجات یافتگان از ایشان تنها همان اشخاصی بوده‌اند که نهی از منکر می‌کردند، و خداوند ما بقی ایشان یعنی مرتکبین صید ماهی در روز شنبه و آن کسانی را که سکوت کرده بودند و تازه به دسته اول اعتراض می‌کردند که چرا ایشان را موعظه می‌کنید، همه را به عذاب خود هلاک کرده است. </p> <p>و نیز آیه دلالت می‌کند که خداوند اعتراض کنندگان را بخاطر سکوتشان و ترک نکردن مراوده با ایشان شریک ظلم و فسق متجاوزین شناخته است. </p> <p>و نیز آیه شریفه دلالت می‌کند بر یک سنت عمومی الهی-نه اینکه این روش تنها اختصاص به بنی اسرائیل داشته باشد-و آن سنت این است که جلوگیری نکردن از ستم ستمگران و موعظه نکردن ایشان در صورت امکان، و قطع نکردن رابطه با ایشان در صورت عدم امکان موعظه، شرکت در ظلم است، و عذابی که از طرف پروردگار در کمین ستمگران است<code class="page" rel="8,386"/> در کمین شرکای ایشان نیز هست. </p> <p><code class="aya" rel="7_166"/> <span class="aya" rel="7_166" data-words="1-11">فلما عتوا عن ما نهوا عنه قلنا لهم کونوا قردة خاسئین</span> <span class="phrase">کلمه <em>عتو</em> به معنای زیاده روی در معصیت است، و <em rel="fa_7_166_10-10" data-sentence="53:168">قردة</em> جمع <em rel="fa_7_166_10-10" data-sentence="115:151">قرد</em> است، که حیوانی است معروف (میمون) و کلمه <em>خاسئ</em> به معنای رانده شده است، و از  <em>خسا الکلب</em> گرفته شده که به معنای <em>سگ رانده شد</em> است.</span> </p> <p>و اینکه فرمود: <span class="aya" rel="7_166" data-words="1-6">فلما عتوا عن ما نهوا عنه</span> تقدیرش <em>عن ترک ما نهوا</em> است، برای اینکه از ترک منهیات سرپیچی می‌شود، نه از خود آنها، بقیه معنای آیه روشن است. </p> <p><code class="aya" rel="7_167"/> <span class="aya" rel="7_167" data-words="1-9">و إذ تأذن ربک لیبعثن علیهم إلی یوم القیامة...</span> <span class="phrase">کلمه <em rel="fa_7_167_3-3" data-sentence="5:287">تاذن</em> مانند کلمه <em>اذن</em> به معنای <em>اعلام کرد</em> است و لام در <em rel="fa_7_167_5-5" data-sentence="125:206">لیبعثن</em> لام قسم و معنای آیه این است: به یاد آر آن وقتی را که پروردگارت اعلام کرد که سوگند خورده کسانی را بر ایشان بگمارد که دائما بدترین شکنجه‌ها را به آنان بچشاند، گماشتنی که با دوام و بقای دنیا ادامه داشته باشد.</span> </p> <h3> <span class="title" rel="7_167">معنای: <span class="aya" rel="7_167" data-words="14-17">إن ربک لسریع العقاب</span> </span> </h3> <p> و اینکه فرمود: <span class="aya" rel="7_167" data-words="14-17">إن ربک لسریع العقاب</span> معنایش این است که پاره‌ای از عقاب‌های خداوند عقابی است که فوری و با شتاب روی می‌آورد، مانند عقاب اهل طغیان، هم چنان که در آن آیه دیگر فرموده: <span class="aya" rel="89_11" data-words="1-4">الذین طغوا فی البلاد</span>... <span class="aya" rel="89_14" data-words="1-3">إن ربک لبالمرصاد</span><span class="footnote" rel="1" title="همانان که در شهرها طغیان کردند و در آن فساد فراوان کردند و پروردگارت تازیانه عذاب بر ایشان فرود آورد که پروردگارت در کمین است سوره فجر آیه ۱۴">*</span> و اگر ما در معنای آیه گفتیم پاره‌ای از عقابهای... ، و حال آنکه در آیه کلمه <em>بعض</em> نیامده است، دلیلش جمله  <span class="aya" rel="7_167" data-words="18-21">و إنه لغفور رحیم</span> است، چون بحسب ظاهر، این جمله در دنباله آیه شریفه نیامده مگر برای اینکه بفهماند همه عقاب‌های خدا سریع و فوری نیست، چه اگر خداوند همواره سریع العقاب می‌بود، و همه عقاب‌هایش فوری بود دیگر جمله‌ <span class="aya" rel="7_167" data-words="18-21">و إنه لغفور رحیم</span> در ذیل آیه معنا نداشت، چون سیاق آیه سیاقی است ممحض در معنای مؤاخذه و انتقام، پس جمله مذکور معنای آیه را به این برگشت می‌دهد که پروردگار تو بخشنده گناهان، و مهربان با بندگانش هست، و لیکن اینطور هم نیست که وقتی حکم عقاب را در باره بعضی از بندگانش بخاطر استحقاقی که بجهت طغیان و سرکشی دارند براند، عقابش سریع است، و فورا محکوم را می‌گیرد، چون بعد از حکم راندنش هیچ چیزی مانع از نفوذ حکمش نمی‌شود . </p> <p>و بعید نیست که همین معنا مقصود کسانی باشد که گفته‌اند معنای جمله   <code class="page" rel="8,387"/> <span class="aya" rel="7_167" data-words="14-17">إن ربک لسریع العقاب</span> این است که خدای تعالی عقابش نسبت به کسانی که بخواهد ایشان را در دنیا عقاب کند سریع است، گو اینکه مناسب‌تر این بود که گفته شود: این معنی، معنای مجموع <span class="aya" rel="7_167" data-words="14-21">إن ربک لسریع العقاب و إنه لغفور رحیم</span> است، تا کسی توهم نکند که سریع العقاب بودن خداوند با حلیم بودنش منافات دارد. </p> <p><code class="aya" rel="7_168"/> <span class="aya" rel="7_168" data-words="1-7">و قطعناهم فی الأرض أمما منهم الصالحون...</span> <span class="phrase">در مجمع البیان می‌گوید: کلمه <em rel="fa_7_168_10-10" data-sentence="29:504">دون</em> در محل رفع است، چون مبتدا است، و اگر در ظاهر منصوب آمده برای تمکن در ظرفیتش است، نظیر آن-بنا بر قول ابی الحسن-کلمه  <em>بین</em> در جمله‌ <span class="aya" rel="6_94" data-words="25-27">لقد تقطع بینکم</span> است، زیرا این کلمه نیز در این جمله قائم مقام فاعل و در موضع رفع است، و بخاطر اینکه ظرف است منصوب آمده، و همچنین است کلمه <em>بین</em> در جمله‌ <span class="aya" rel="60_3" data-words="7-10">یوم القیامة یفصل بینکم</span>، زیرا در اینجا از جهت اینکه قائم مقام فاعل است باید مرفوع باشد و منصوب شده.</span> <span class="phrase">ممکن هم هست در آیه مورد بحث بگویی تقدیر و منهم جماعة دون ذلک بوده و موصوف مرفوع یعنی جماعت حذف شده و صفت آن یعنی کلمه <em rel="fa_7_168_10-10" data-sentence="118:88">دون</em> به جایش نشسته است<span class="footnote" rel="1" title="مجمع البیان ج ۴ ص ۴۹۴">*</span>.</span> </p> <p>و <span class="phrase">مقصود از <em rel="fa_7_168_14-14" data-sentence="9:93">حسنات</em> و <em rel="fa_7_168_16-16" data-sentence="68:76">سیئات</em> در آیه مورد بحث نعمتها و گرفتاریهای دنیا است، و ما بقی آیه معنایش روشن است.</span> </p> <p><code class="aya" rel="7_169"/> <span class="aya" rel="7_169" data-words="1-6">فخلف من بعدهم خلف ورثوا الکتاب...</span> کلمه <em>عرض</em> به معنای هر چیز غیر ثابت است، و در جمله‌ <span class="aya" rel="4_94" data-words="21-23">عرض الحیاة الدنیا</span> شؤون ناپایدار زندگی دنیا<span class="footnote" rel="2" title="سوره نساء آیه ۹۳">*</span> به همین معنا است، و مراد از <span class="aya" rel="7_169" data-words="8-10">عرض هذا الأدنی</span> نیز لذائذ زندگی دنیا و نعمتهای زودگذر آن است، و اگر به اشاره مذکر (هذا) به آن اشاره فرموده و حال آنکه جا داشت به مؤنث (هذه) به آن اشاره شود برای تحقیر آن است، گویا خواسته است با تجاهل کردن در حق آن برساند که دنیا آن قدر بی‌ارزش و غیر قابل اعتنا است که هیچ خصوصیت و صفت مرغوبی که جلب نظر کند ندارد، نظیر این توجیه در جمله‌ <span class="aya" rel="6_78" data-words="6-9">هذا ربی هذا أکبر</span><span class="footnote" rel="3" title="سوره انعام آیه ۷۸">*</span> که حکایت کلام ابراهیم (ع) است گذشت. </p> <h3> <span class="title" rel="7_169">امیدواری به خدا، بدون اضطراب و بیم از گناه و گفتن اینکه خدا ما را می‌آمرزد <span class="aya" rel="7_169" data-words="13-14">سیغفر لنا</span> امید صادق نیست</span> </h3> <p> جمله‌ <span class="aya" rel="7_169" data-words="11-14">و یقولون سیغفر لنا</span> سخن گزافی است بدون سند که اسلاف یهود آن را در غروری که به تشکیلات خود داشتند، از خود تراشیده‌اند، هم چنان که حزب خود را حزب خدا       <code class="page" rel="8,388"/> و خویشتن را فرزندان و دوستان خدا می‌نامیدند، و نمی‌توان آن را حمل بر این کرد که خواسته‌اند به خود وعده توبه دهند، زیرا در آن هیچ قرینه‌ای که دلالت بر این کند دیده نمی‌شود، هم چنان که نمی‌توان آن را حمل بر امید رحمت و مغفرت الهی کرد، برای اینکه امیدواری به مغفرت خدا آثاری دارد که با رفتار ایشان هیچ سازگاری ندارد. </p> <p>آری، امید خیر همیشه توأم با خوف از شر است، هم چنان که امید خیر مایه آرامش خاطر و مسرت درونی است همچنین خوف از شر باعث اضطراب خاطر و اندوه درونی است، پس امیدواری صحیح و صادق نشانیش این است که نفس آدمی حالتی متوسط بین سکون و اضطراب و جذب و دفع و مسرت و اندوه داشته باشد، و کسی که خود را یکسره به دست شهوات سپرده و غوطه‌ور در لذائذ مادی است، و اصلا به یاد عقوبت کارهای زشت خود نیست، و وقتی هم کسی او را از وعده‌هایی که خداوند به ستمکاران داده می‌ترساند، و او را به یاد عواقب وخیم مجرمین می‌اندازد، در پاسخ می‌گوید: خدا کریم و بخشنده است و با همین حرف به خیال خود، خود را از حمله بدگویان رهانیده، و خیال خود را در تمتع از لذائذ مادی راحت می‌کند چنین کسی امیدش امید صادق نیست، بلکه آرزویی است کاذب و نقشه خطرناکی است از وسوسه‌های شیطان، <span class="aya" rel="18_110" data-words="12-25">فمن کان یرجوا لقاء ربه فلیعمل عملا صالحا و لا یشرک بعبادة ربه أحدا</span><span class="footnote" rel="1" title="سوره کهف آیه ۱۱۰">*</span> کسی که امید لقای پروردگار خود را دارد باید عمل صالح کند و در پرستش کسی را شریک پروردگار خود نگیرد . </p> <p> <span class="aya" rel="7_169" data-words="15-20">و إن یأتهم عرض مثله یأخذوه</span> ولی اگر سود مادی دیگری غیر از آنچه دارند عایدشان شود از هوا می‌قاپند و به آنچه که دارند قناعت نمی‌کنند و اگر راستی امید مغفرت می‌داشتند از اینگونه عایدیها صرفنظر نموده و بدین وسیله بازگشت خود را به خدا و پرهیزشان را از محرمات او ابراز می‌داشتند، زیرا همین چشم‌پوشی از اینگونه عوائد خود یک نحوه بازگشت است، در این صورت ممکن بود کلامشان را که گفتند: <span class="aya" rel="7_169" data-words="13-14">سیغفر لنا</span> حمل بر آن امیدی کنیم که تائبین به آمرزش خدا دارند، لیکن این بینوایان هر چه از مال دنیا عایدشان شود بدون اینکه خدا را منظور داشته باشند می‌خورند. </p> <p>بنا بر این، جمله‌ <span class="aya" rel="7_169" data-words="15-20">و إن یأتهم عرض مثله یأخذوه</span> در حقیقت همان معنایی را می‌رساند که آیه‌ <span class="aya" rel="5_79" data-words="1-6">کانوا لا یتناهون عن منکر فعلوه</span><span class="footnote" rel="2" title="سوره مائده آیه ۷۹">*</span> در وصف ایشان بیان می‌کند. </p> <p>     <code class="page" rel="8,389"/> <span class="aya" rel="7_169" data-words="34-37">و درسوا ما فیه</span> گویا <em>واو</em> در این جمله واو حالیه و جمله بعد از آن حال از ضمیر در <em>علیهم</em> است. بعضی دیگر گفته‌اند: <em>واو</em> عاطفه و جمله عطف بر <span class="aya" rel="7_169" data-words="5-6">ورثوا الکتاب</span> در صدر آیه است، ولی این احتمال خالی از بعد نیست. </p> <p>بهر حال، معنای آیه این است که: <span class="aya" rel="7_169" data-words="1-3">فخلف من بعدهم</span> بعد از آن اسلاف و نیاکان از بنی اسرائیل که وصفشان را نسبت به تقوا و اجتناب محرمات شنیدید <span class="aya" rel="7_169" data-words="4-6">خلف ورثوا الکتاب</span> بازماندگانی باز ماندند که کتاب را به ارث برده و معارف و احکام و مواعظ و عبرت‌هایی که در آن کتاب بود تحمل نمودند، و لازمه این ارث این بود که تقوا پیشه ساخته و به خانه آخرت بپردازند و از لذائذ ناپایدار دنیا و عوائدی که مانع ثواب دائم و ابدی است چشم بپوشند، ولی با کمال تاسف‌ <span class="aya" rel="7_169" data-words="7-10">یأخذون عرض هذا الأدنی</span> دو دستی این لذائذ را گرفته و خود را به روی آن می‌افکنند، و هیچ پروایی از گناه هر چه هم زیاد باشد ندارند، تازه می‌گویند: <span class="aya" rel="7_169" data-words="13-14">سیغفر لنا</span> و بدون حق وعده آمرزش به خود می‌دهند، بدون اینکه از گناه بازگشتی کرده باشند، و گناهکاری، کار یک بار و دو بارشان باشد، بلکه هم چنان بر سر آنند که هر وقت دست پیدا کنند مرتکب شوند <span class="aya" rel="7_169" data-words="15-20">و إن یأتهم عرض مثله یأخذوه</span> بدون اینکه نهی ناهیان از منکر در ایشان مؤثر افتد <span class="aya" rel="7_169" data-words="21-26">أ لم یؤخذ علیهم میثاق الکتاب</span> آیا معنای پیرویشان از تورات تعهد و التزام بر این نبود <span class="aya" rel="7_169" data-words="27-33">أن لا یقولوا علی الله إلا الحق</span> که جز حق چیزی بر خدا نبندند؟ لیکن آنان در حالی که <span class="aya" rel="7_169" data-words="35-37">درسوا ما فیه</span> مطالب تورات را خوانده و به این تعهد پی برده بودند مع ذلک به غیر حق گفتند: <span class="aya" rel="7_169" data-words="13-14">سیغفر لنا</span> با اینکه می‌دانند که حق ایشان نبود به چنین ادعایی خرافی تفوه کنند، و اینکه این فکر باطل ایشان را در ارتکاب گناهان جری نموده و مستلزم هدم دین است در حالی که‌ <span class="aya" rel="7_169" data-words="38-43">و الدار الآخرة خیر للذین یتقون</span> خانه آخرت بهتر است برای کسانی که تقوی پیشه سازند، <span class="aya" rel="7_169" data-words="44-46">أ فلا تعقلون</span>. </p> <p><code class="aya" rel="7_170"/> <span class="aya" rel="7_170" data-words="1-12">و الذین یمسکون بالکتاب و أقاموا الصلاة إنا لا نضیع أجر المصلحین</span> در مجمع البیان گفته است: امسک و مسک و تمسک و استمسک بالشی‌ء همه در معنا یکی است و به معنای دست آویختن به آن چیز است<span class="footnote" rel="1" title="مجمع البیان ج ۴ ص ۴۹">*</span>. </p> <p>و اگر از میان همه اجزای دین تنها اقامه نماز را ذکر کرد برای شرافتی است که نماز بر سایر اجزای دین دارد، چون نماز رکن دین است، بوسیله نماز یاد خدا و خضوع در برابر او که جان همه شرایع دینی است حفظ می‌شود. </p> <h3> <span class="title" rel="7_161 7_162 7_163 7_164 7_165 7_166 7_167 7_168 7_169 7_170 7_171">توضیحی در باره رابطه دین و فطرت بشر و اصلاح شؤون زندگی بشر</span> </h3> <p> این آیه تمسک به کتاب را اصلاح خوانده، و مقابل اصلاح، افساد در زمین و یا افساد جامعه بشری است، و زمین و یا جامعه بشری در زمین فاسد نمی‌شود مگر با فساد طریقه فطرت، آن طریقه‌ای که خداوند مردم را بر طبق آن آفریده. و بطور کلی هر دینی از ادیان که دارای کتاب است در هر عصری که نازل شده باشد متضمن طریقه فطرت است، چیزی که هست در هر عصری از احکام فطرت آن مقداری را متضمن است که اهل آن عصر استعداد پذیرفتن آن را دارند، دلیل این مدعا آیات قرآنی است که می‌فرماید: دین قیم و آن شریعتی که تمامی حوائج زندگی بشر را بر می‌آورد همان فطرتی است که خداوند بشر را بر طبق آن خلق کرده و هیچ تبدیلی در خلقت خداوند نیست، این است آن دین قیم و لیکن بیشتر مردم نمی‌دانند<span class="footnote" rel="1" title="سوره روم آیه ۳۰">*</span>. </p> <p>آن گاه در جای دیگر می‌فرماید: دین در نزد خداوند اسلام است<span class="footnote" rel="2" title="سوره آل عمران آیه ۱۹">*</span> و اسلام تسلیم در برابر خدای سبحان و سنت جاری او در تکوین، و تشریع مبتنی بر تکوین است، و این دو آیه بطوری که ملاحظه می‌کنید به بانگ رسا اعلام می‌دارند که دین خدای سبحان همان تطبیق دادن افراد است زندگی خود را با آنچه که قوانین تکوینی اقتضای آن را دارد، و غرض از این تطبیق این است که این نوع برسد به آن مقامی که حقیقت این نوع استحقاق رسیدن به آن را دارد و کارش برسد به جایی که بتوان او را بطور حقیقت انسانی طبیعی و مربی تربیتی نامید که ذاتش و ترکیب طبیعیش اقتضای آن را دارد، و آن چیزی که واقعیت انسان طبیعی اقتضای آن را دارد خضوع در برابر مبدء غیبی است که وجود، بقا، سعادت و توفیق وی در شؤون زندگی و قوانین حاکم در عالم، قائم به او است، و این خضوع همان دینی است که ما آن را اسلام نامیده و قرآن و سایر کتب آسمانی که بر انبیاء و رسولان خدا نازل شده بشر را بسوی آن دعوت می‌کنند. </p> <p>پس اصلاح شؤون زندگی بشر و دور کردن هر خرافه‌ای که به آن راه یافته‌و از بین بردن هر تکلیف شاقی که اوهام و اهواء به گردن بشر انداخته، جزء معنای دین اسلام است، نه اینکه اثر و خاصیت آن و یا حکمی از احکام آن باشد تا رأی و اجتهاد بعضی آن را امضا نموده و بعضی دیگر رد کنند، و یا دانشمندانی اهل بحث در رد و امضای آن اجتهاد نموده و با رعایت انصاف نتیجه رأی و نظر خود را اعلام بدارند. </p> <p>و به عبارت دیگر آن چیزی که به منطق دین الهی، بشر بسوی آن دعوت شده همانا     <code class="page" rel="8,391"/> شرایع و سننی است که مصالح او را در زندگی دنیوی و اخرویش تامین می‌کند نه اینکه اول مجموعه‌ای از معارف و شرایع از پیش خود وضع نموده و سپس ادعا کند که این شرایع با مصالح بشر تطبیق نموده و مصالح بشر با آن منطبق است-دقت فرمایید-. این را گفتیم تا کسی توهم نکند که دین الهی مجموعه‌ای از معارف و شرایع تقلیدی خشک و بی‌مغزی است که در کالبدش هیچ روحی جز روح استبداد نیست، و نپندارد که لسان شارعش لسان تحکم و اعمال زور است، و به زور به گردن بشر گذاشته که در برابرش اطاعت کنند، و بخاطر رسیدن به نعیم مخلدی که برای پس از مرگ فرمانبران تهیه دیده و نجات از عذاب دائمی که برای متخلفین آماده کرده دستوراتش را گردن نهند، آری، ممکن است کسانی باشند که چنین توهمی بکنند، و خیال کنند که بین شرایع و معارف دینی و بین نوامیس طبیعی مربوط به عالم انسانی و حاکم در زندگی او و قائم به اصلاح شؤون حیاتیش هیچ ارتباطی وجود ندارد، و خلاصه عمل به دستورات دینی جز اینکه دست و پاگیر او شود و از پیشرفت در زندگی دنیایی او جلوگیری کند هیچ خاصیت دیگری ندارد، و همچنین در زندگی اخرویش، برای اینکه ضامن اصلاح آن زندگی، تنها و تنها اراده مولوی الهی است، و از قدرت خود بشر بیرون است، بله تنها خاصیتی که در ادیان هست و تنها دخالتی که در سعادت دنیای آدمی دارد این است که متدین به آن و معتقد به اصول آن از سرگرمی به آن لذتی را احساس می‌کند که یک نفر افیونی و یا معتاد به سمومات از اعتیاد خود احساس می‌نماید، او از چیزی که مورد نفرت و تالم دیگران است لذت می‌برد، و از چیزی که دیگران لذت می‌برند متالم می‌شود. </p> <p>منشا این پندار، جهل به معارف دینی است، و جز افتراء بر ساحت مقدس شارع چیز دیگری نیست، و قرآن کریم آن را دفع نموده و در آیات بسیاری یا به تصریح و یا به اشاره و کنایه از آن تبری می‌جوید. </p> <h3> <span class="title" rel="7_170 7_161 7_162 7_163 7_164 7_165 7_166 7_167 7_168 7_169 7_171">دین، بشر را جز به اصلاح اعمال و شؤونش دعوت نمی‌کند</span> </h3> <p> کوتاه سخن اینکه، کتاب الهی مصالح بشر را متضمن است، و اجراء دستوراتش تمامی مفاسد جامعه بشری را اصلاح می‌کند، و اصولا ما آن کتابی را کتاب الهی می‌نامیم که اینطور باشد، و آن دینی را صحیح می‌دانیم که مجموعه‌ای از قوانین مصلح باشد هم چنان که مجموعه قوانین مصلح را دین می‌دانیم. پس دین، بشر را جز به اصلاح اعمال و سایر شؤون اجتماعی خود دعوت نمی‌کند، و اگر آن را اسلام و تسلیم در برابر خدا نام نهاده‌اند برای همین است که عمل بر طبق دین عمل بر وفق قوانینی است که نظام خلقت برایش مقرر کرده، و تسلیم در برابر دین تسلیم در برابر خط مشی است که خلقت پیش پایش نهاده، و این تسلیم، تسلیم در برابر خواسته<code class="page" rel="8,392"/> خدای تعالی است، باز هم تکرار می‌کنیم اینطور نیست که دین، آدمی را به متابعت قوانینی دعوت نموده آن گاه ادعا کند که‌خیر و سعادت بشر در عمل کردن به آن قوانین است تا آنکه کسی در صحت ادعایش شک و تردید کند. </p> <p>آیه مورد بحث یعنی آیه‌ <span class="aya" rel="7_170" data-words="1-4">و الذین یمسکون بالکتاب...</span> گر چه فی نفسه و با صرفنظر از آیات قبل و بعدش عام و مستقل است، و لیکن از آنجا که در سیاق گفتار در باره بنی اسرائیل قرار گرفته آن ظهور در عمومیت را از دست داده و تنها مربوط به بنی اسرائیل شده است، و بنا بر این، مقصود از کتابی که در آن نامبرده شده نیز فقط تورات و یا تورات و انجیل خواهد بود. </p> <p><code class="aya" rel="7_171"/> <span class="aya" rel="7_171" data-words="1-7">و إذ نتقنا الجبل فوقهم کأنه ظلة...</span> <span class="phrase">کلمه <em rel="fa_7_171_3-3" data-sentence="5:141">نتق</em> به معنای از بیخ و بن کندن چیزی است، و کلمه <em rel="fa_7_171_7-7" data-sentence="102:85">ظلة</em> به معنای ابر و یا سقف و هر چیزی است که سایه بیفکند، معنای ما بقی کلمات آیه روشن است.</span> </p> <p>این آیه داستان از جای کندن کوه طور و نگهداشتن آن بر بالای سر بنی اسرائیل را متعرض است، و این داستان در سوره <em>بقره</em> و سوره <em>نساء</em> مکرر ایراد و تفسیر شد. </p> <h3>بحث روایتی</h3> <h3> <span class="title" rel="7_165 7_164 7_161 7_162 7_163 7_166 7_167 7_168 7_169 7_170 7_171">روایتی در باره نافرمانی قومی از اهل <em>ایله</em> در مورد تحریم صید ماهی در روز شنبه و مسخ شدنشان به صورت میمون</span> </h3> <p> در تفسیر قمی از پدرش از حسن بن محبوب از ابن ابی عمیر از ابی عبیده از ابی جعفر  (ع) روایت کرده که گفت: در کتاب علی بن ابی طالب (ع) چنین یافتیم که: قومی از اهل <em>ایله</em> از دودمان <em>ثمود</em> در روزهای شنبه ماهی‌هایی به امر خدای تعالی به سمتشان می‌آمدند تا بدین وسیله اطاعتشان آزمایش شود، ماهی‌ها تا لب آب آمده و بلکه از دریا راه نهر را گرفته و تا درب منزلهاشان نزدیک می‌شدند، و ایشان با اینکه ممنوع بودند، ماهیان را گرفته و می‌خوردند، و علمای ایشان از صید آنها بازشان نمی‌داشتند، شیطان هم برایشان کلاه شرعی درست کرد و به عده‌ای از ایشان الهام کرد که شما از خوردن آن ممنوع شده‌اید نه از صیدش، به همین جهت روز شنبه صید می‌کردند و روزهای دیگر آن صید را می‌خوردند. </p> <p>طایفه دیگری از ایشان که اصحاب یمین بودند به اعتراض برخاسته و گفتند: ما شما را از عقوبت خداوند تحذیر می‌کنیم، زنهار که مخالفت امر او مکنید، طایفه سوم از ایشان که اصحاب شمال بودند سکوت کرده و از اندرز ایشان لب فرو بستند و تازه طایفه دوم را ملامت کردند که شما چرا گنهکاران را موعظه می‌کنید، با اینکه می‌دانید ایشان مردمی هستند که<code class="page" rel="8,393"/> خداوند به عذاب شدیدی عذاب و یا هلاکشان خواهد کرد. </p> <p>آن طایفه در جواب گفتند: برای اینکه در نزد پروردگارتان معذور باشیم، و برای اینکه شاید گنهکاری از گناه دست بر دارد، خدای تعالی می‌فرماید: <span class="aya" rel="7_165" data-words="1-5">فلما نسوا ما ذکروا به</span> یعنی بعد از آنکه آن مواعظ را ندیده گرفته و هم چنان به گناه خود ادامه دادند طایفه دوم به ایشان گفتند: از این به بعد با شما زندگی نخواهیم کرد، حتی یک شب هم در شهر نمی‌مانیم، این شهری است که خدا در آن نافرمانی می‌شود، و خوف این هست که بلایی بر شما نازل شود و ما را هم بگیرد. </p> <p>علی (ع) سپس اضافه کردند که این طایفه همانطور که گفته بودند از ترس بلا از شهر بیرون رفته در نزدیکی شهر فرود آمدند، و شب را زیر آسمان بسر برده صبح رفتند تا سری به اهل معصیت بزنند، دیدند دروازه شهر بسته شده و هر چه در زدند صدای احدی را نشنیدند، ناگزیر نردبانی گذاشته و از دیوار بالا رفتند، و مردی از نفرات خود را به بالای نقطه‌ای که مشرف به اهل شهر بود فرستادند تا خبری بیاورد، آن مرد وقتی نگاه کرد گروهی میمون دم دار را دید که صدا به صدای هم داده بودند، وقتی برگشت و آنچه دیده بود باز گفت همگی دروازه‌ها را شکسته و وارد شهر شدند، میمونها همشهریها و بستگان خود را شناختند و لیکن انسانها افراد میمونها را از یکدیگر تشخیص نداده و بستگان خود را نشناختند، وقتی چنین دیدند گفتند: شما را نهی کردیم و از عاقبت شوم گناه زنهار دادیم. </p> <p>سپس علی (ع) اضافه کردند: به آن خدایی که دانه‌های گیاه را در زیر خاک می‌شکافد و خلایق را می‌آفریند من قوم و خویش همان میمون‌ها را که در این امت‌اند می‌شناسم، مردمی هستند که از کار زشت نهی ننموده، و در برابر آن اعمال غیرت نمی‌کنند، بلکه معروفی را هم که بدان مامور شده‌اند ترک می‌کنند، و در نتیجه دچار تفرقه شدند، خدای تعالی هم در حق ایشان فرموده: <span class="aya" rel="23_41" data-words="6-8">فبعدا للقوم الظالمین</span> پس از رحمت خدا دور باشند مردم ستمکار هم چنان که در حق بنی اسرائیل فرموده: <span class="aya" rel="7_165" data-words="6-19">أنجینا الذین ینهون عن السوء و أخذنا الذین ظلموا بعذاب بئیس بما کانوا یفسقون</span><span class="footnote" rel="1" title="تفسیر قمی ج ۱ ص ۲۴۴">*</span>. </p> <p>مؤلف: این روایت را عیاشی نیز در تفسیر<span class="footnote" rel="2" title="تفسیر عیاشی ج ۲ ص ۳۳ ح ۹۳">*</span> خود از ابی عبیده از ابی جعفر  (ع) نقل کرده، و همین معنا را الدر المنثور<span class="footnote" rel="3" title="الدر المنثور ج ۳ ص ۱۳۷ ط بیروت">*</span> از عبد الرزاق و ابن جریر و ابن ابی حاتم و       <code class="page" rel="8,394"/> بیهقی در سنن خود از عکرمه از ابن عباس روایت کرده‌اند، الا اینکه در روایات ایشان دارد که نامبردگان در آیه قبیله‌ای از یهود از اهل ایله بودند. و ظاهرش این است که از بنی اسرائیل بوده‌اند، و در روایت ابی جعفر تصریح شده به اینکه نامبردگان از قوم ثمود بوده‌اند، و بعید نیست که قومی از عرب ثمود بوده و بخاطر هم‌جواری با اهل ایله داخل در دین یهود شده باشند، چون بطوری که می‌گویند ایله شهری بوده میان مصر و مدینه در ساحل دریای احمر. </p> <p>و بسا گفته‌اند: آن قریه‌ای که آیه شریفه به آن اشاره کرده شهر <em>مدین</em> است. و بعضی دیگر گفته‌اند: <em>طبریه</em> و عده‌ای گفته‌اند: قریه‌ای بوده بنام <em>مقنا</em> میان مدین و عینونا. </p> <p>و در روایت ابن عباس که در بالا به آن اشاره شد و روایات دیگری که باز از او نقل شده دارد که وی گریه می‌کرد و می‌گفت: نهی کنندگان از بنی اسرائیل نجات یافتند، و مرتکبین هلاک شدند، نمی‌دانم خداوند با کسانی که سکوت کرده بودند چه معامله‌ای کرد. </p> <p>و در روایت عکرمه دارد که من به ابن عباس گفتم: خدا مرا قربانت کند مگر نمی‌دانی که ساکتین، از گنهکاری گناهکاران بدشان می‌آمده، و در این باره مخالف ایشان بوده‌اند، به شهادت اینکه به آن طایفه دیگر که سکوت نمی‌کردند می‌گفتند: چرا موعظه می‌کنید مردمی را که خداوند هلاکشان خواهد کرد، و همین که گناه را کراهت داشته‌اند خود شاهد این است که ایشان هم اهل نجات بوده‌اند، ابن عباس این را که از من شنید دستور داد دو دست لباس ضخیم برایم آوردند، و خواست بفهماند که خیلی از گفتار من و اینکه از اعتقاد ایشان به اینکه مرتکبین اهل عذابند استفاده کرده‌ام که پس خود ایشان اهل نجاتند خوشش آمده، آن گاه خودش لباس‌ها را به من خلعت داد و نظریه مرا اخذ کرد. </p> <p>و لیکن عکرمه بسیار اشتباه کرده و نظریه‌اش غلط است، زیرا این طایفه هر چند کراهت داشته‌اند و خود مرتکب صید نمی‌شدندو لیکن گناهی کرده‌اند که بزرگتر از گناه صید ماهی بوده و آن ترک نهی از منکر است، با آنکه آن طایفه دیگر، ایشان را به بزرگی گناه ترک نهی از منکر آگاه کرده و گفته بودند: <span class="aya" rel="7_164" data-words="16-21">معذرة إلی ربکم و لعلهم یتقون</span> و فهمانده بودند که هنوز کار مرتکبین به جایی نرسیده که دیگر موعظه در ایشان اثر نکند و تکلیف نهی از منکر ساقط شود به شهادت اینکه وقتی خودشان از تاثیر موعظه و اندرزشان مایوس شدند بلا درنگ از آنان فاصله گرفته و از شهر بیرون رفتند، و ساکنین-بنا بر آنچه که در روایات است-هم چنان با ایشان آمیزش داشته‌اند. </p> <h3> <span class="title" rel="7_165 7_166 7_169 7_161 7_162 7_163 7_164 7_167 7_168 7_170 7_171">فقط فرقه‌ای که نهی از منکر کردند از عذاب نجات یافتند و مرتکبین صید و ساکتین در برابر آنها عذاب شدند</span> </h3> <p> علاوه بر این، خدای تعالی در ذیل آیه تنها موعظه کنندگان را اهل نجات دانسته و<code class="page" rel="8,395"/> فرموده: <span class="aya" rel="7_165" data-words="6-19">أنجینا الذین ینهون عن السوء و أخذنا الذین ظلموا بعذاب بئیس بما کانوا یفسقون</span> و در میان نجات یافتگان اسمی از ساکتین نبرده و در مقابل، ستمگران را اهل عذاب دانسته و نفرموده: ما آن کسانی را هلاک کردیم که صید ماهی کردند، و چه مانعی دارد که ستمگران هم شامل مرتکبین صید شود و هم شامل تارکین نهی از منکر. </p> <p>و اما اینکه فرمود: <span class="aya" rel="7_166" data-words="1-11">فلما عتوا عن ما نهوا عنه قلنا لهم کونوا قردة خاسئین</span>، اگر معنایش سر پیچی از ترک صید بود-هم چنان که مفسرین گفته‌اند و قبلا اقوالشان را نقل کردیم- البته آیه شریفه دلالت خواهد داشت بر اینکه ستمگران تنها همان مرتکبین بوده‌اند، لیکن باز نمی‌توان از عموم آیه قبلی که هم مرتکبین را شامل می‌شد و هم ساکتین را جلوگیری کند چون هر دو طایفه در ظلم و فسق شریک بودند، و اگر معنایش اعراض و روگردانی از سرپیچی از صید باشد و در معنایش ترک و یا کلمه دیگری که معنای ترک را برساند تقدیر نگیریم در این صورت آیه مخصوص می‌شود به بیان عذاب ساکتین، و آیه سابق یعنی آیه‌ <span class="aya" rel="7_165" data-words="1-6">فلما نسوا ما ذکروا به أنجینا...</span> متعرض بیان عذاب مرتکبین خواهد بود، هم چنان که روایاتی که بعدا نقل می‌شود به این معنا اشاره دارد. </p> <p>و در مجمع البیان گفته است: هر دو فرقه هلاک شدند و تنها فرقه نهی کننده نجات یافت، و این معنا از ابی عبد اللَّه (ع) نیز رسیده است<span class="footnote" rel="1" title="مجمع البیان ج ۴ ص ۴۹۳">*</span>. </p> <p>مؤلف: این روایت از جهت اینکه تعبیر به هلاکت دارد با آیه شریفه که تعبیر به مسخ دارد منافات ندارد، برای اینکه هلاکت شامل مسخ هم می‌شود، علاوه بر اینکه، از اخبار بسیاری استفاده می‌شود هر قومی که مسخ شود بعد از مسخ جز چند روزی زنده نمی‌ماند، به فاصله کمی هلاک می‌شود. </p> <p>و در کافی از سهل بن زیاد از عمرو بن عثمان از عبد اللَّه بن مغیره از طلحة بن یزید از ابی عبد اللَّه (ع) روایت کرده که در ذیل آیه شریفه‌ <span class="aya" rel="7_165" data-words="1-10">فلما نسوا ما ذکروا به أنجینا الذین ینهون عن السوء</span> فرموده: ایشان سه طایفه بودند یک طایفه هم امر پروردگار را پذیرفتند، هم دیگران را امر کردند و نجات یافتند، طایفه دیگر امر خدا را پذیرفتند و لیکن در باره دیگران سکوت کردند و در نتیجه مسخ شدند، طایفه سوم نه امر خدا را قبول کردند و نه کسی را امر به معروف نمودند و در نتیجه هلاک گردیدند<span class="footnote" rel="2" title="روضه کافی ج ۸ ص ۱۳۹ ح ۱۵۱">*</span>. </p> <p>     <code class="page" rel="8,396"/> مؤلف: این روایت بطوری که ملاحظه می‌کنید آیه‌ <span class="aya" rel="7_166" data-words="1-10">فلما عتوا عن ما نهوا عنه قلنا لهم کونوا قردة</span> را فقط ناظر به عذاب سکوت کنندگان دانسته‌و آن را چنین معنا می‌کند:  پس وقتی از شکار صیدی که از آن نهی شده بودند خودداری نمودند، گفتیم... و بنا بر این حاجتی به تقدیر گرفتن کلمه <em>ترک</em> و امثال آن نخواهد بود، و نیز بنا بر این روایت، تنها آیه‌ <span class="aya" rel="7_165" data-words="11-14">و أخذنا الذین ظلموا</span> باقی می‌ماند برای مرتکبین صید. </p> <p>هیچ اشکالی در این معنا نیست، جز اینکه علت عذاب ساکتین را خودداری از صید دانسته، و حال آنکه مقام اقتضاء داشت که سبب عذاب آنان را سکوت و ترک موعظه مرتکبین بداند، علاوه بر اینکه استعمال کلمه <em>عتو</em> در خودداری کردن، استعمالی است بسیار بعید، از همه اینها که بگذریم سند روایت هم ضعیف است، و مرحوم صدوق عین این روایت را با سندش از طلحه از ابی جعفر (ع) نقل کرده و با نقل کافی اختلاف دارد و با معنایی که شد منطبق نمی‌شود، زیرا در آن دارد که: ایشان سه طایفه بودند یک طایفه امر خدا را قبول کرده و دیگران را هم امر به معروف کردند، و طایفه دیگر امر خدا را پذیرفتند و لیکن دیگران را امر نکردند، طایفه سوم نه امر خدا را پذیرفتند و نه دیگران را امر کردند، و در نتیجه هلاک شدند<span class="footnote" rel="1" title="خصال ص ۱۰۰ ح ۵۴">*</span>. و همین روایت را عیاشی در تفسیر آیه مورد بحث از طلحه از جعفر بن محمد از پدرش  (ع) روایت کرده که فرمود: قوم به سه فرقه منشعب شدند یک فرقه نهی خدا را پذیرفته و کناره‌گیری کردند، یک فرقه هم چنان در اجتماع بودند و لیکن خود مرتکب گناهان نمی‌شدند و یک فرقه مرتکب می‌شدند، و از این سه فرقه تنها آن فرقه‌ای که نهی خدا را پذیرفتند نجات یافتند. جعفر بن محمد بعد از نقل این روایت فرمود: من به پدرم گفتم: خداوند با دسته دوم که در اجتماع باقی ماندند ولی مرتکب گناه نشدند چه معامله‌ای کرد؟ ابو جعفر  (ع) فرمود: شنیده‌ام که ایشان بصورت ذر (مورچگان ریز) در آمدند. و به احتمال قوی همه این روایات یک روایت است که با مضمون‌های مختلف از طلحه نقل شده، و چون هم سندش ضعیف است و هم متن آن مشوش، لذا نمی‌توان به آن اعتماد کرد<span class="footnote" rel="2" title="تفسیر عیاشی ج ۲ ص ۳۵ ح ۹۷">*</span>. </p> <p>و در کافی به سند خود از اسحاق بن عبد اللَّه از ابی عبد اللَّه (ع) روایت کرده که فرمود: خداوند بندگان خود را در کتابش به دو آیه مخصوص کرد، یکی آنکه نگویند آنچه را که به آن علم ندارند، دیگر آنکه رد کنند چیزی را که از صحت و سقمش بی‌خبرند، در باره     <code class="page" rel="8,397"/> اولی فرمود: <span class="aya" rel="7_169" data-words="21-33">أ لم یؤخذ علیهم میثاق الکتاب أن لا یقولوا علی الله إلا الحق</span> و در باره دومی فرمود: <span class="aya" rel="10_39" data-words="1-10">بل کذبوا بما لم یحیطوا بعلمه و لما یأتهم تأویله</span> بلکه تکذیب کردند چیزی را که احاطه‌ای به علم آن نداشتند و هنوز تاویل آن را نشنیده بودند<span class="footnote" rel="1" title="کافی ج ۱ ص ۴۳ ح ۸">*</span>. </p> <p>مؤلف: این روایت را عیاشی نیز از اسحاق از آن جناب نقل کرده، و نظیر آن را از اسحاق بن عبد العزیز از ابی الحسن اول (ع) روایت کرده است<span class="footnote" rel="2" title="تفسیر عیاشی ج ۲ ص ۳۴ ح ۹۸ و ۹۹">*</span>. </p> <h3> <span class="title" rel="7_171 7_161 7_162 7_163 7_164 7_165 7_166 7_167 7_168 7_169 7_170">چند روایت در مورد قرار گرفتن کوه بر بالای سر بنی اسرائیل و پذیرفتن آنان تورات را پس از آن</span> </h3> <p> و در تفسیر قمی در معنای‌ <span class="aya" rel="7_171" data-words="1-4">و إذ نتقنا الجبل...</span> گفته است: امام صادق  (ع) فرموده: وقتی تورات بر بنی اسرائیل نازل شد بنی اسرائیل زیر بار آن نرفتند، خداوند کوه طور را از جای کند و بر بالای سرشان نگهداشت و فرمود: اگر قبول نکنید کوه را بر سرتان می‌کوبم، بنی اسرائیل در حالی که سرهایشان را از ترس دزدیده بودند ناگزیر تورات را پذیرفتند<span class="footnote" rel="3" title="تفسیر قمی ج ۱ ص ۲۴۶">*</span>. </p> <p>و در احتجاج از ابی بصیر روایت کرده که گفت: روزی مولانا ابو جعفر محمد بن علی  (ع) در حرم نشسته بود و جماعتی از دوستانش دورش حلقه زده بودند، در این میان طاووس یمانی با یک دسته از اصحابش نزدیک شد و به حضرت عرض کرد: اجازه می‌دهی سؤالی بکنم؟ حضرت فرمود: اذنت دادیم بپرس، طاووس یکی پس از دیگری سؤالاتی می‌کرد و جواب خود را می‌گرفت، از جمله سؤالاتی که کرد یکی این بود که مرا خبر ده از طائری که بالا رفت و قبل از آن و بعد از آن چنین طائری بالا نرفت و قرآن هم آن را ذکر کرده؟ حضرت فرمود: کوه طور سینا بود که خداوند آن را بر بالای سر بنی اسرائیل نگاه داشت، و آن کوه با همه اطراف خود بر سر ایشان سایه افکند، و بنی اسرائیل از سایه افکندنش عذاب‌های گوناگونی دیدند تا سرانجام تورات را قبول کردند، و اینکه گفتی قرآن نیز از آن خبر داده آیه‌ <span class="aya" rel="7_171" data-words="1-12">و إذ نتقنا الجبل فوقهم کأنه ظلة و ظنوا أنه واقع بهم</span> است<span class="footnote" rel="4" title="الاحتجاج ج ۲ ص ۶۴">*</span>. </p> <p>مؤلف: از طرق اهل سنت از ثابت بن حجاج نیز قریب به این معنا روایت شده، ثابت می‌گوید: تورات یک مرتبه بر بنی اسرائیل نازل شد، این معنا بر ایشان گران آمد، و از پذیرفتن آن امتناع نمودند، تا آنکه خداوند کوه را سایبان آنان قرار داد و ناگزیر آن را پذیرفتند<span class="footnote" rel="5" title="الدر المنثور ج ۳ ص ۱۴۰">*</span>. </p> <p>           <code class="page" rel="8,398"/> روایت دومی که از طرق ایشان رسیده از ابن عباس است و یکی از جواب‌هایی است که وی به سؤالات <em>هرقل</em> امپراطور روم داده چون هرقل نامه‌ای به معاویه نوشته و از وی سؤالاتی کرده بود، اطرافیان معاویه به وی گفتند: خودت جواب نده، زیرا ممکن است در جوابهایت راه خطا بروی و این برای تو عیب است، بنویس به ابن عباس تا وی جواب دهد، معاویه چنین کرد و جواب‌های ابن عباس را برای هرقل فرستاد، هرقل وقتی خواند گفت: کسی جز پیغمبر و اهل بیت پیغمبر به این مطالب آگاهی ندارد<span class="footnote" rel="1" title="الدر المنثور ج ۳ ص ۱۴۰">*</span>. </p> <p>البته باید دانست که در ذیل آیه مورد بحث روایات دیگری نیز هست که در ذیل آیه دیگری نظیر آن در سوره <em>بقره</em> گذشت، خواننده اگر بخواهد می‌تواند بدانجا رجوع کند. </p> 
