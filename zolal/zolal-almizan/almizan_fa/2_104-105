<h3 class="ayas">سوره البقرة آیه‌های ۱۰۴ تا ۱۰۵</h3><code class="section" rel="2_104-105"/><h3>ترجمه آیات</h3> <p> <span class="trans" rel="2_104">ای کسانی که ایمان آوردید هر گاه خواستید از پیامبر خواهش کنید شمرده‌تر سخن گوئید تا بهتر حفظ کنید با تعبیر  راعنا تعبیر نکنید چون این تعبیر در اصطلاح یهودیان نوعی ناسزا است و آنان با گفتن آن پیامبر را مسخره می‌کنند بلکه بگوئید انظرنا و نیکو گوش دهید و کافران را عذابی الیم است.  «۱۰۴» </span><span class="trans" rel="2_105">نه آنها از اهل کتاب کافر شدند و نه مشرکین هیچیک دوست ندارد که از ناحیه پروردگارتان کتابی برایتان نازل شود ولی خداوند رحمت خود را بهر کس بخواهد اختصاص میدهد و خدا صاحب فضلی عظیم است «۱۰۵» </span></p>   <h3>بیان</h3> <p> <span class="aya" rel="2_104" data-words="1-4">یا أیها الذین آمنوا</span> الخ، این جمله اولین موردی است که خدای تعالی مؤمنین را با لفظ: <span class="aya" rel="2_104" data-words="1-4">یا أیها الذین آمنوا</span> الخ خطاب می‌کند که بعد از این مورد در هشتاد و چهار مورد دیگر تا آخر قرآن این خطاب را کرده و در قرآن کریم هر جا مؤمنین باین خطاب و یا با جمله الذین آمنوا تعبیر شده‌اند، منظور مؤمنین این امتند، و اما از امت‌های قبل از اسلام بکلمه قوم تعبیر می‌کند، مثل اینکه فرمود: <span class="aya" rel="11_89" data-words="12-16">قوم نوح أو قوم هود</span><span class="footnote" rel="1" title="سوره هود آیه ۸۹">*</span> و یا فرموده: <span class="aya" rel="11_28" data-words="1-9">قال یا قوم أ رأیتم إن کنت علی بینة</span><span class="footnote" rel="2" title="سوره هود آیه ۲۸">*</span> الخ و یا بلفظ اصحاب تعبیر کرده و از آن جمله می‌فرماید: <span class="aya" rel="9_70" data-words="17-19">و أصحاب مدی</span><span class="footnote" rel="3" title="سوره توبه آیه ۷۰">*</span> <span class="aya" rel="50_12" data-words="5-7">و أصحاب الرس</span><span class="footnote" rel="4" title="سوره ق آیه ۱۲">*</span> و در خصوص قوم موسی ع تعبیر به بنی اسرائیل و یا بنی اسرائیل آورده است.<span class="footnote" rel="5" title="سوره طه آیه ۴۷ و ۸۰">*</span> </p><h3> <span class="title" rel="2_104 2_105">مراد از <em>الذین آمنوا</em> در قرآن و تفاوت آن با <em>مؤمنین</em> </span> </h3> <p> پس تعبیر بلفظ الذین آمنوا تعبیر محترمانه‌ایست که این امت را بدان اختصاص داده، چیزی که هست دقت و تدبر در کلام خدای تعالی این نکته را بدست میدهد، که آنچه قرآن کریم از جمله:  الذین آمنوا در نظر دارد غیر آن معنایی است که از کلمه:  مؤمنین اراده کرده، از آن تعبیر، افراد و مصادیقی را منظور دارد و از این تعبیر، افراد و مصادیقی دیگر را، مثلا مصادیقی که در آیه:  <span class="aya" rel="24_31" data-words="77-83">و توبوا إلی الله جمیعا أیها المؤمنون</span>، ای مؤمنان همگی بسوی خدا توبه برید<span class="footnote" rel="6" title="سوره نور آیه ۳۱">*</span> اراده شده غیر آن مصادیقی است که در آیه:  <span class="aya" rel="40_7-8" data-words="1-53">الذین یحملون العرش و من حوله، یسبحون بحمد ربهم و یؤمنون به و یستغفرون للذین آمنوا ربنا وسعت کل شیء رحمة و علما فاغفر للذین تابوا، و اتبعوا سبیلک، و قهم عذاب الجحیم، ربنا و أدخلهم جنات عدن، التی وعدتهم و من صلح من آبائهم و أزواجهم و ذریاتهم، إنک أنت العزیز الحکیم</span> :، آنان که عرش را حمل می‌کنند و هر که پیرامون آن است، پروردگار خود را بحمد تسبیح می‌کنند و بوی ایمان می‌آورند، و برای آنان که ایمان آوردند، چنین طلب مغفرت می‌کنند که پروردگارا علم و رحمتت همه چیز را فرا گرفته، پس کسانی را که توبه کردند و راه تو را پیروی نمودند بیامرز و از عذاب جحیم حفظ کن، پروردگارا و در بهشت‌های عدنشان که وعده‌شان داده‌ای درآر، هم خودشان را و هم پدران و فرزندان و همسران ایشان، که بصلاح گرائیده‌اند، که تویی یگانه عزیز و حکیم اراده شده است.<span class="footnote" rel="7" title="سوره مؤمن آیه ۸">*</span> که استغفار ملائکه و حاملان را نخست برای کسانی دانستند که ایمان آورده‌اند، و سپس در نوبت دوم جمله کسانی که ایمان آورده‌اند را مبدل کرد بجمله:  کسانی که توبه کردند و راه تو را پیروی نمودند، و این را هم میدانیم که توبه بمعنای برگشتن است، پس تا اینجا معلوم شد که منظور از الذین آمنوا، همان الذین تابوا و اتبعوا است، آن گاه آباء و ذریات و ازواج را بر آنان               <code class="page" rel="1,371"/> عطف کرده‌اند، و از اینجا می‌فهمیم که منظور از الذین آمنوا تمامی اهل ایمان برسولخدا  ص نیستند، و چنان نیست که همه را و لو هر جور که باشند شامل شود، چون اگر اینطور بود، دیگر لازم نبود آباء و ذریات و ازواج را بر آنان عطف کند، زیرا عطف در جایی صحیح است که تفرقه و دوئیتی در بین باشد، و اما در جایی که جمعی در یک غرض در عرض هم قرار گرفته و در یک صف واقع هستند، دیگر عطف معنا ندارد. </p> <p>این تفاوت که گفتید در میان تعبیر به الذین آمنوا، و تعبیر به مؤمنین هست، از آیه:  <span class="aya" rel="52_21" data-words="1-22">و الذین آمنوا، و اتبعتهم ذریتهم بإیمان، ألحقنا بهم ذریتهم، و ما ألتناهم من عملهم من شیء، کل امرئ بما کسب رهین</span>، کسانی که ایمان آوردند، و ذریه‌شان هم پیرویشان کردند، ما ذریه‌شان را بایشان ملحق می‌کنیم، و از اعمالشان چیزی کم نمی‌کنیم، هر کسی در گرو کرده‌های خویش است<span class="footnote" rel="1" title="سوره طور آیه ۲۱">*</span> نیز استفاده میشود، چون ذریه مؤمن را ملحق به الذین آمنوا دانستند، نه در صف آنان، معلوم میشود ذریه مصداق الذین آمنوا نیستند، چون اگر بودند دیگر وجهی نداشت که آن را به ایشان ملحق کند، بلکه الذین آمنوا شامل هر دو طائفه می‌شود. </p> <p>در اینجا ممکن است کسی بگوید: چه عیبی دارد که جمله: <span class="aya" rel="52_21" data-words="4-6">و اتبعتهم ذریتهم</span> را قرینه بگیریم، بر اینکه مراد از جمله:  الذین آمنوا همه طبقات مؤمنین نیستند، اما نسبت بطبقه بعدی، و مراد بجمله دوم همه طبقات دوم از مؤمنینند؟. </p> <p>در جواب می‌گوییم بنا بر این همان جمله:  الذین آمنوا شامل تمامی مؤمنین در همه نسلها میشود، دیگر حاجتی بذکر جمله دوم نبود، و نیز حاجت و وجهی صحیح نیست برای جمله:  و از اعمالشان چیزی کم نمی‌کنیم الخ، مگر نسبت بآخرین نسل بشر که دیگر نسلی از او نمی‌ماند، که این طبقه ملحق به پدران خود می‌شوند، و چیزی از اعمالشان کم نمیشود و لکن هر چند این معنا معنای معقولی است اما سیاق آیه با آن مساعد نیست. </p> <p>چون سیاق آیه سیاق تشریف و برتری دادن طبقه‌ای بر طبقه دیگر است و بنا باحتمال شما، دیگر تشریفی باقی نمی‌ماند، و برگشت معنای آیه باین میشود: که مؤمنین هر چند بعضی از بعضی دیگر منشعب گشته، و بانان ملحق می‌شوند، اما همه از نظر رتبه در یک صف قرار دارند، و هیچ طبقه‌ای بر طبقه دیگر برتری ندارد، و تقدم و تاخری ندارند، چون ملاک شرافت، ایمان است که در همه هست. </p> <p>و این همانطور که گفتیم با سیاق آیه مخالف است، چون سیاق آیه دلالت بر تشریف و   <code class="page" rel="1,372"/> کرامت سابقی‌ها نسبت به لاحقی‌ها دارد، پس جمله: <span class="aya" rel="52_21" data-words="4-7">و اتبعتهم ذریتهم بإیمان</span> الخ، قرینه است بر اینکه منظور از جمله الذین آمنوا اشخاص خاصی است و آن اشخاص عبارتند از سابقون اولون، یعنی طبقه اول مسلمانان از مهاجر و انصار، که در عهد رسول خدا ص و در روزگار عسرت اسلام بآنجناب ایمان آوردند. </p> <p>و بنا بر این کلمه:  الذین آمنوا کلمه آبرومند و محترمانه‌ایست، که همه جا منظور از آن این طبقه‌اند، که‌آیه:  <span class="aya" rel="59_8" data-words="1-2">للفقراء المهاجرین</span>، -تا جمله‌ <span class="aya" rel="59_9" data-words="1-4">و الذین تبوؤا الدار</span> و الایمان من قبلهم-تا جمله - <span class="aya" rel="59_10" data-words="1-26">و الذین جاؤ من بعدهم یقولون ربنا اغفر لنا و لإخواننا الذین سبقونا بالإیمان، و لا تجعل فی قلوبنا غلا للذین آمنوا، ربنا إنک رؤف رحیم</span>، و آنان که بعد از ایشان می‌آیند میگویند: پروردگارا ما را بیامرز، و همچنین برادران ما را، که از ما بسوی ایمان سبقت گرفتند، و خدایا در دل ما کینه‌ای از مؤمنین قرار مده، پروردگارا تو خود رئوف و رحیمی<span class="footnote" rel="1" title="سوره حشر آیه ۱۰">*</span> نیز باین اشاره دارد. </p> <p>چون اگر مصداق جمله الذین آمنوا، عین مصداق جمله‌ <span class="aya" rel="59_10" data-words="12-14">الذین سبقونا بالإیمان</span> باشد، جا داشت بفرماید:  و لا تجعل فی قلوبنا غلا لهم، خدایا در دل ما کینه‌ای از ایشان قرار مده، ولی اینطور نفرمود، و بجای ضمیر، اسم ظاهر <span class="aya" rel="59_10" data-words="12-13">الذین سبقونا</span> را آورد، تا به سبقت و شرافت آنان اشاره کند، و گر نه این تغییر سیاق بی وجه بود. </p> <p>و نیز از جمله آیاتی که بگفتار ما اشاره دارد، آیه:  <span class="aya" rel="48_29" data-words="1-20">محمد رسول الله، و الذین معه أشداء علی الکفار، رحماء بینهم، تراهم رکعا سجدا، یبتغون فضلا من الله و رضوانا</span>، تا جمله- <span class="aya" rel="48_29" data-words="48-59">وعد الله الذین آمنوا و عملوا الصالحات منهم، مغفرة و أجرا عظیما</span>، محمد رسول خدا ص، و آنان که با او هستند، علیه کفار سر سخت، و در بین خود مهربانند، می‌بینی ایشان را که همواره در رکوع و سجودند، و در پی تحصیل فضلی و رضوانی از خدا هستند، تا جمله خدا از میان کسانی که ایمان آورده‌اند، آن عده را که اعمال صالح کرده‌اند، وعده آمرزش و اجری عظیم داده است<span class="footnote" rel="2" title="سوره فتح آیه ۲۹">*</span>، میباشد، چون با آوردن کلمه  معه-با او فهمانده است که همه این فضیلت‌ها خاص مسلمانان دست اول است. </p> <p>پس از آنچه گذشت این معنا بدست آمد، که کلمه الذین آمنوا کلمه تشریف و مخصوص بسابقین اولین از مؤمنین است، و بعید نیست که نظیر این کلام در جمله الذین کفروا نیز جریان یابد، یعنی بگوئیم هر جا این جمله آمده مراد از آن خصوص کفار دست اول است که برسولخدا   ص کفر ورزیدند، چون مشرکین مکه، و امثال آنان، هم چنان که آیه: <span class="aya" rel="2_6" data-words="1-12">إن الذین کفروا سواء علیهم أ أنذرتهم أم لم تنذرهم لا یؤمنون</span> نیز بدان اشعار دارد.<span class="footnote" rel="3" title="سوره بقره آیه ۶">*</span>       <code class="page" rel="1,373"/> حال اگر بگویی: بنا بر آنچه گذشت، خطاب به الذین آمنوا مختص به عده خاصی شد، یعنی آن عده از مسلمانان که در زمان رسول خدا ص بودند، و حال آنکه همه علماء و مخصوصا آن عده که اینگونه خطابها را بنحو قضیه حقیقیه معنا می‌کنند، می‌گویند: خطابهای قرآن کریم مخصوص بمردم یک عصر نیست، و تنها متوجه حاضران در عصر رسول خدا ص نمیباشد، بلکه همه را تا روز قیامت به یک جور شامل می‌شود. </p> <p>در جواب می‌گوییم: ما نیز نخواستیم بگوئیم: که تکالیفی که در اینگونه خطابها هست، تنها متوجه معاصرین رسول خدا ص است، بلکه خواستیم بگوئیم: آن لحن احترام‌آمیزی که در اینگونه خطابها هست، مخصوص ایشانست، و اما تکلیفی که در آنها است، وسعت و تنگی آن اسباب دیگری دارد، غیر آن اسباب که سعه و ضیق خطاب را باعث می‌شود، هم چنان که آن تکالیفی که بدون خطاب یا ایها الذین آمنوا بیان شده، وسیع است، و اختصاصی به یک عصر و دو عصر ندارد. </p> <h3> <span class="title" rel="2_104 2_105">خطاب به <em>الذین آمنوا</em> تشریفی است و با عمومیت تکلیف منافات ندارد</span> </h3> <p> پس بنا بر این قرار گرفتن جمله:  یا ایها الذین آمنوا، در اول یک آیه، مانند جمله:  یا ایها النبی، و جمله یا ایها الرسول، بر اساس تشریف و احترام است، و منافاتی با عمومیت تکلیف، و سعه معنا و مراد آن ندارد، بلکه در عین اینکه بعنوان احترام روی سخن بایشان کرده، لفظ الذین آمنوا مطلق است، و در صورت وجود قرینه عمومیت دارند کان ایمان را تا روز قیامت شامل میشود، مانند آیه:  <span class="aya" rel="4_137" data-words="1-17">إن الذین آمنوا، ثم کفروا، ثم آمنوا، ثم کفروا، ثم ازدادوا کفرا، لم یکن الله لیغفر لهم</span>، کسانی که ایمان آورده، و سپس کفر ورزیدند، و دوباره ایمان آوردند، و باز کفر ورزیدند، و این بار بر کفر خود افزودند، خدا هرگز ایشان را نمی‌آمرزد<span class="footnote" rel="1" title="سوره نساء آیه ۱۳۷">*</span>، و آیه:  <span class="aya" rel="11_29" data-words="13-21">و ما أنا بطارد الذین آمنوا، إنهم ملاقوا ربهم</span>، من هرگز کسانی را که ایمان آورده‌اند از خود نمی‌رانم، چون ایشان پروردگار خود را دیدار می‌کنند، که حکایت کلام نوح ع است<span class="footnote" rel="2" title="سوره هود آیه ۲۹">*</span>. </p> <h3> <span class="title" rel="2_104"><span class="phrase">معنی کلمه <em rel="fa_2_104_6-6" data-sentence="10:9">راعنا</em> نزد یهود</span></span> </h3> <p> <span class="aya" rel="2_104" data-words="5-10">لا تقولوا راعنا و قولوا انظرنا</span> الخ، یعنی بجای راعنا بگوئید:  انظرنا، که اگر چنین نکنید همین خود کفری است از شما، و کافران عذابی دردناک دارند، پس در این آیه نهی شدیدی شده از گفتن کلمه راعنا، و این کلمه را آیه‌ای دیگر تا حدی معنا کرده، می‌فرماید: <span class="aya" rel="4_46" data-words="1-24">من الذین هادوا یحرفون الکلم عن مواضعه، و یقولون سمعنا و عصینا، و اسمع غیر مسمع، و راعنا، لیا بألسنتهم، و طعنا فی الدین</span>،<span class="footnote" rel="3" title="سوره نساء آیه ۴۶">*</span> که از آن بدست می‌آید: این کلمه در بین یهودیان یک قسم نفرین و فحش بوده، و معنایش بشنو خدا تو را کر کند بوده است، اتفاقا مسلمانان وقتی کلام رسول خدا را       <code class="page" rel="1,374"/> درست ملتفت نمیشدند، بخاطر اینکه ایشان گاهی بسرعت صحبت می‌کرد، از ایشان خواهش می‌کردند: کمی شمرده‌تر صحبت کنند، که ایشان متوجه بشوند، و این خواهش خود را با کلمه  راعنا که عبارتی کوتاه است اداء می‌کردند، چون معنای این کلمه مراعات حال ما بکن است، ولی همانطور که گفتیم: این کلمه در بین یهود یک رقم ناسزا بود. </p> <p>و یهودیان از این فرصت که مسلمانان هم میگفتند:  راعنا-راعنا استفاده کرده، وقتی برسولخدا  ص می‌رسیدند، می‌گفتند:  راعنا، بظاهر وانمود می‌کردند که منظورشان رعایت ادب است، ولی منظور واقعیشان ناسزا بود، و لذا خدای تعالی برای بیان منظور واقعی آنان، این آیه را فرستاد: <span class="aya" rel="4_46" data-words="1-18">من الذین هادوا یحرفون الکلم عن مواضعه، و یقولون سمعنا و عصینا، و اسمع غیر مسمع، و راعنا</span> الخ، و چون منظور واقعی یهود روشن شد، در آیه مورد بحث مسلمانان را نهی کرد از اینکه دیگر کلمه راعنا را بکار نبرند، و بلکه بجای آن چیز دیگر بگویند، مثلا بگویند:  انظرنا، یعنی کمی ما را مهلت بده. </p> <p> <span class="aya" rel="2_104" data-words="13-16">و للکافرین عذاب ألیم</span> الخ، منظور از کافرین در اینجا کسانی است که از این دستور سرپیچی کنند، و این یکی از مواردی است که در قرآن کریم کلمه کفر، در ترک وظیفه فرعی استعمال شده است. </p> <h3> <span class="title" rel="2_105"><span class="phrase">مراد از <em rel="fa_2_105_6-7" data-sentence="8:11">اهل الکتاب</em> در آیه 105</span></span> </h3> <p> <span class="aya" rel="2_105" data-words="1-7">ما یود الذین کفروا من أهل الکتاب</span> اگر مراد باهل کتاب خصوص یهود باشد هم چنان که ظاهر سیاق هم همین است، چون آیه قبل در باره یهود بود، آن وقت توصیف یهود باهل کتاب، می‌فهماند که علت اینکه دوست نمیدارند کتابی بر شما مسلمانان نازل شود، چیست؟ و آن این است که چون خود آنان اهل کتاب بودند، و دوست نمیداشتند کتابی بر مسلمانان نازل شود، چون نازل شدن کتاب بر مسلمانان باعث میشود، دیگر تنها یهودیان اهلیت کتاب نداشته باشند، و این اختصاص از بین برود، و دیگران نیز اهلیت و شایستگی آن را داشته باشند. </p> <p>و این خود بخل بی‌مزه‌ای بود از یهود، چون یک وقت انسان نسبت بچیزی که خودش دارد بخل می‌ورزد، ولی یهود بچیزی بخل ورزیدند که خود مالک آن نبودند، علاوه بر اینکه با این رفتار خود، در سعه رحمت خدا و عظمت فضل او، با او معارضه کردند. </p> <p>این در صورتی بود که مراد باهل کتاب خصوص یهود باشد، و اما اگر مراد همه اهل کتاب از یهود و نصاری باشد در اینصورت سیاق کلام، سیاق تصمیم بعد از تخصیص میشود، یعنی بعد از آنکه تنها در باره یهود صحبت می‌کرد، ناگهان وجهه کلام را عمومیت داد، بدین جهت که هر دو طائفه در پاره‌ای صفات اشتراک داشتند، هر دو با اسلام دشمنی می‌ورزیدند، و ای بسا این احتمال را آیات بعدی که می‌فرماید:  <span class="aya" rel="2_111" data-words="1-11">و قالوا لن یدخل الجنة إلا من کان هودا أو نصاری</span>، و گفتند: داخل<code class="page" rel="1,375"/> بهشت نمیشود مگر کسی که یهودی یا نصاری باشد،<span class="footnote" rel="1" title="سوره بقره آیه ۱۱۱">*</span> و نیز می‌فرماید:  <span class="aya" rel="2_113" data-words="1-18">و قالت الیهود لیست النصاری علی شیء، و قالت النصاری لیست الیهود علی شیء، و هم یتلون الکتاب</span>، یهود گفت: نصاری بر چیزی نیست، و نصاری گفت یهود دین درستی ندارد، با اینکه هر دو گروه، کتاب میخواندند<span class="footnote" rel="2" title="سوره بقره آیه ۱۱۳">*</span> تایید کند. </p> <h3>بحث روایتی‌ <span class="title" rel="2_104 2_105"> شامل روایتی از رسول خدا در باره رأس مصادیق <em>الذین آمنوا</em> علی علیه السلام </span> </h3> <p> در تفسیر الدر المنثور است که ابو نعیم در حلیه از ابن عباس روایت کرده که گفت: رسول خدا ص فرمود: خدای تعالی هیچ آیه‌ای که در آن یا ایها الذین آمنوا باشد نازل نفرموده، مگر آنکه علی بن ابی طالب در رأس آن، و امیر آنست.<span class="footnote" rel="3" title="ج ۱ ص ۱۰۴">*</span> مؤلف: این روایت روایاتی دیگر را که در شان نزول آیاتی بسیار وارد شده، که فرموده‌اند در باره علی و یا اهل بیت نازل شده تایید می‌کند، نظیر آیه: <span class="aya" rel="3_110" data-words="1-5">کنتم خیر أمة أخرجت للناس</span><span class="footnote" rel="4" title="سوره آل عمران آیه ۱۱۰">*</span>، و آیه: <span class="aya" rel="2_143" data-words="6-9">لتکونوا شهداء علی الناس</span>،<span class="footnote" rel="5" title="سوره بقره آیه ۱۴۳">*</span> و آیه: <span class="aya" rel="9_119" data-words="7-10">و کونوا مع الصادقین</span><span class="footnote" rel="6" title="سوره توبه آیه ۱۱۹">*</span>. </p> 
