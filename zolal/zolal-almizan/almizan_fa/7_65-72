<h3 class="ayas">سوره الأعراف آیه‌های ۶۵ تا ۷۲</h3><code class="section" rel="7_65-72"/><h3>ترجمه آیات</h3> <p> <span class="trans" rel="7_65">و به سوی قوم عاد برادرشان هود را (فرستادیم)، گفت: ای قوم!خدای یگانه را که جز او خدایی ندارید بپرستید، چرا پرهیزکاری نمی‌کنید؟.  «۶۵» </span><span class="trans" rel="7_66">بزرگان قومش که کافر بودند، گفتند: ما تو را دستخوش سفاهت می‌بینیم، و از دروغگویانت می‌پنداریم. <code class="page" rel="8,222"/> «۶۶» </span><span class="trans" rel="7_67"> گفت: ای قوم!من دستخوش سفاهت نشده‌ام بلکه پیغمبری از ناحیه پروردگار جهانیانم.  «۶۷» </span><span class="trans" rel="7_68">که پیغام‌های پروردگار خویش به شما می‌رسانم و برای شما خیرخواهی امینم.  «۶۸» </span><span class="trans" rel="7_69">مگر شگفت دارید که شما را از پروردگارتان به وسیله مردی از خودتان تذکاری آمده باشد تا شما را بیم دهد؟ به یاد آرید آن دم که شما را از پس قوم نوح جانشین آنان کرد و جثه‌های شما را درشت آفرید، نعمت‌های خدا را به یاد آرید شاید رستگار شوید.  «۶۹» </span><span class="trans" rel="7_70">گفتند: مگر به سوی ما آمده‌ای تا خدا را به تنهایی بپرستیم و آنچه را پدران ما می‌پرستیدند واگذاریم؟ اگر راست می‌گویی عذابی را که از آن بیممان می‌دهی بیار.  «۷۰» </span><span class="trans" rel="7_71">گفت: عذاب و غضب پروردگارتان بر شما وقوع یافت، چرا با من بر سر نام‌هایی که شما و پدرانتان ساخته و روی یک مشت سنگ و چوب گذاشته‌اید در حالی که خداوند حجتی در باره آنها نازل نکرده، مجادله می‌کنید؟ منتظر باشید که من نیز با شما انتظار آن عذاب را می‌برم.  «۷۱» </span><span class="trans" rel="7_72">پس او را با کسانی که همراه وی بودند به رحمت خویش نجات دادیم و نسل کسانی را که آیه‌های ما را تکذیب کرده بودند، و مؤمن نبودند، قطع کردیم «۷۲» </span></p>             <h3>بیان آیات</h3> <h3> <span class="title" rel="7_65 7_66 7_67 7_68 7_69 7_70 7_71 7_72">بیان آیات مربوط به محاجه هود علیه السلام با قوم خود</span> </h3> <p> <span class="aya" rel="7_65" data-words="1-10">و إلی عاد أخاهم هودا قال یا قوم اعبدوا الله...</span>  <em>أخ</em> که اصلش <em>اخو</em> است به معنای برادر است، حال یا برادر تکوینی یعنی آن کسی که در ولادت از پدر یا مادر و یا هر دو با انسان شریک است، یا برادر رضاعی که شرع او را برادر دانسته، و یا برادرخواندگی، که بعضی از اجتماعات آن را معتبر شمرده‌اند، این معنای اصلی کلمه مزبور است، و لیکن بطور استعاره به هر کسی که با قومی یا شهری، یا صنعتی و سجیه‌ای نسبت داشته باشد نیز برادر آن چیز اطلاق می‌کنند مثلا می‌گویند: اخو بنی تمیم برادر قبیله بنی تمیم <em>و یا</em> اخو یثرب برادر یثرب <em>و یا</em> اخو الحیاکة برادر پشم بافی <em>و یا </em> اخو الکرم برادر کرامت . </p> <p>در آیه مورد بحث: <span class="aya" rel="7_65" data-words="1-5">و إلی عاد أخاهم هودا</span> برادر به همین معنای استعاری است. </p> <p>حرفهایی که در پیرامون جمله‌ <span class="aya" rel="7_65" data-words="6-15">قال یا قوم اعبدوا الله ما لکم من إله غیره</span> باید زده شود همان حرفهایی است که در ذیل همین جمله در داستان قبلی زده شد، تنها تفاوتی که جمله مورد بحث با جمله مشابهش در داستان نوح (ع) دارد این است که در آنجا داشت: <span class="aya" rel="7_59" data-words="6-6">فقال...</span> و در اینجا دارد <em>قال</em> و جای این هست که کسی بپرسد چرا در آنجا حرف عطف (فاء) بر سر جمله در آمد و در اینجا در نیامد؟ جوابش همانطوری که زمخشری نیز در کشاف گفته این است<code class="page" rel="8,223"/> که: در آیه مورد بحث سؤالی در تقدیر است، گویا پس از آنکه فرمود: <span class="aya" rel="7_65" data-words="1-5">و إلی عاد أخاهم هودا</span> و هود را فرستادیم به سوی قوم عاد کسی پرسیده است: از کلام نوح با خبر شدیم، اینک بفرما ببینیم هود به قوم چه گفت؟ در جواب فرمود: <span class="aya" rel="7_65" data-words="6-8">قال یا قوم...</span><span class="footnote" rel="1" title="آیا ای پسران آدم به شما نسپردم که عبادت شیطان نکنید که وی دشمن آشکارای شما است؟ !  (و آیا سفارش نکردم) که مرا عبادت کنید که راه راست همین است سوره یس آیات ۶۰ و ۶۱">*</span>. </p> <p>و این سؤال و جواب در داستان نوح (ع) تصور ندارد، برای اینکه داستان مزبور، اولین داستانی است که در این آیات ایراد شده است. </p> <p><code class="aya" rel="7_66"/> <span class="aya" rel="7_66" data-words="1-6">قال الملأ الذین کفروا من قومه...</span> بطوری که از داستان هود و قومش که به زودی آن را نقل می‌کنیم بر می‌آید عده‌ای از قوم وی ایمان داشته و از ترس سایرین ایمان خود را پنهان می‌داشتند، بخلاف قوم نوح که یا هیچ یک از آنها ایمان نداشتند، یا اگر داشتند ایمانشان را پنهان نمی‌کردند، و به داشتن ایمان، معروف و انگشت‌نما بوده‌اند، لذا در آیه مربوط به قوم نوح فرمود: <span class="aya" rel="7_60" data-words="1-4">قال الملأ من قومه</span> همه بزرگان قومش گفتند... ، و لیکن در خصوص داستان هود فرمود: <span class="aya" rel="7_66" data-words="1-6">قال الملأ الذین کفروا من قومه</span> گروهی که از بزرگان قوم وی که کافر بودند، گفتند... . زمخشری نیز در وجه فرق بین این دو تعبیر همین معنا را ذکر کرده است<span class="footnote" rel="2" title="ما به یقین یاری می‌کنیم فرستادگان خود و گروندگان به ایشان را هم در زندگی دنیا و هم در روزی که گواهان بپا خواهند خاست سوره مؤمن آیه ۵۱">*</span>. </p> <p> <span class="aya" rel="7_66" data-words="7-15">إنا لنراک فی سفاهة و إنا لنظنک من الکاذبین</span> <span class="phrase">-قوم هود از آنجایی که بر سنت بت‌پرستی خو کرده بودند، و بت‌ها در دلهایشان، مقدس و محترم بود، و با این حال کسی جرأت نداشت سنت غلط آنان را مورد اعتراض قرار دهد لذا از کلام هود خیلی تعجب کرده، با تاکید هر چه بیشتر (یعنی با بکار بردن لام در <em rel="fa_7_66_8-8" data-sentence="236:180">لنراک</em> و استعمال لفظ <em>ان</em> در <em>انا</em> و لام در <em rel="fa_7_66_13-13" data-sentence="344:114">لنظنک</em>) اولا او را مردی سفیه و کم عقل، و رأی او را رأیی غلط خوانده، و ثانیا او را به ظن بسیار قوی از دروغگویان پنداشتند.</span> </p> <p><span class="phrase">از لفظ <em rel="fa_7_66_15-15" data-sentence="7:282">کاذبین</em> و همچنین از لفظ <em>رسل</em> که‌در جمله‌ <span class="aya" rel="11_59" data-words="1-9">و تلک عاد جحدوا بآیات ربهم و عصوا رسله</span><span class="footnote" rel="3" title="سوره هود آیه ۵۹">*</span> بر می‌آید که قوم هود غیر از آن جناب، پیغمبران دیگری را هم تکذیب و نافرمانی کرده‌اند.</span> </p> <h3> <span class="title" rel="7_67 7_65 7_66 7_68 7_69 7_70 7_71 7_72">جواب مؤدبانه هود (ع) به قومش که او را سفیه خوانده بودند و اشاره به اینکه قوم هود دارای تمدن بوده‌اند</span> </h3> <p> <span class="aya" rel="7_67" data-words="1-6">قال یا قوم لیس بی سفاهة...</span> حرفی که در تفسیر این آیه باید گفته شود، همان حرفی است که در آیه مشابه آن در داستان نوح گفتیم، تنها چیزی که در خصوص این جمله باید بگوییم این است که قوم هود     <code class="page" rel="8,224"/> بیشتر از قوم نوح بی‌شرمی و وقاحت کردند، چه آنان نوح (ع) را تنها مردی گمراه دانستند، و اینان هود را مردی سفیه خواندند، و در عین حال هود (ع) وقار نبوت را از دست نداد و ادبی را که انبیاء در دعوت الهی خود باید رعایت کنند فراموش نفرمود، و با کمال ادب فرمود: <em>یا قوم</em> و این لحن، لحن کسی است که نهایت درجه مهربانی و حرص بر نجات مردمش را دارد. </p> <p> <span class="aya" rel="7_67" data-words="4-12">لیس بی سفاهة و لکنی رسول من رب العالمین</span> -و به طوری که می‌بینید در رد تهمت سفاهت از خود و اثبات ادعای رسالت خویش، هیچ تاکیدی به کار نبرد، برای اینکه اولا در مقابل مردمی لجوج، لجبازی و اصرار نکرده باشد، و در ثانی بفهماند که ادعایش آن قدر روشن است که هیچ احتیاجی به تاکید ندارد. </p> <p><code class="aya" rel="7_68"/> <span class="aya" rel="7_68" data-words="1-8">أبلغکم رسالات ربی و أنا لکم ناصح أمین</span> یعنی من از جهت اینکه فرستاده‌ای هستم به سوی شما، کاری جز تبلیغ پیام‌های پروردگارم ندارم، و از آنچه شما در باره‌ام می‌پندارید، بکلی منزه هستم. آری، من در آنچه شما را به سوی آن می‌خوانم حیله‌گر نبوده، نسبت به آن دین حقی که به آن مبعوث شده‌ام، خائن نیستم، و چیزی از آن را زیر و رو نکرده، جز تدین شما را به دین توحید یعنی دینی که نفع و خیر شما در آن است چیز دیگری نمی‌خواهم. و <span class="phrase">در برابر اینکه آنان او را دروغگو شمردند، خود را <em rel="fa_7_68_8-8" data-sentence="48:7">امین</em> نامید.</span> </p> <p><code class="aya" rel="7_69"/> <span class="aya" rel="7_69" data-words="1-8">أ و عجبتم أن جاءکم ذکر من ربکم...</span> <span class="phrase">کلمه <em rel="fa_7_69_25-25" data-sentence="5:224">بصطة</em> همان <em>بسطة</em> با سین است، و از آنجایی که پهلوی <em>طا</em> که از حروف اطباق است قرار گرفته، مبدل به <em>صاد</em> شده هم چنان که <em>صراط</em> را با اینکه اصلش  <em>سراط</em> است، به همین خاطر با <em>صاد</em> می‌نویسند.</span> <span class="phrase">کلمه <em rel="fa_7_69_27-27" data-sentence="5:141">آلاء</em> جمع: <em rel="fa_7_65_2-2" data-sentence="66:123">إلی</em> -به فتح همزه-و <em rel="fa_7_65_2-2" data-sentence="135:95">الی</em> -به کسر آن-و به معنای نعمت است، هم چنان که <em>آناء</em> جمع <em rel="fa_7_71_24-24" data-sentence="250:21">انی</em> و <em rel="fa_7_71_24-24" data-sentence="308:6">انی</em>  است.</span> </p> <p>هود (ع) در این جمله مانند نوح (ع) تعجب قوم را بی‌مورد دانسته و از نعمتهای الهی دو نعمت را که بسیار روشن بوده، ذکر فرموده است، یکی اینکه خداوند آنان را پس از انقراض قوم نوح، خلیفه خود قرار داده، و دیگر اینکه به آنها درشتی هیکل و نیروی بدنی فراوان ارزانی داشته است. از همین جا معلوم می‌شود که قوم هود، دارای تمدن بوده و تقدم بر سایر اقوام داشته، و قوه و قدرت بیشتری را دارا بودند. هود (ع) بعد از ذکر این دو نعمت اشاره به سایر نعمت‌های الهی نموده و فرموده: <span class="aya" rel="7_69" data-words="27-31">فاذکروا آلاء الله لعلکم تفلحون...</span>. <code class="page" rel="8,225"/><code class="aya" rel="7_70"/> <span class="aya" rel="7_70" data-words="1-12">قالوا أ جئتنا لنعبد الله وحده و نذر ما کان یعبد آباؤنا...</span> قوم هود برای اینکه او را به نوعی از استهزاء ساکت کنند، مساله تقلید از پدران را به رخ او کشیدند. <code class="aya" rel="7_71"/> <span class="aya" rel="7_71" data-words="1-9">قال قد وقع علیکم من ربکم رجس و غضب...</span>  <span class="phrase"><em rel="fa_7_71_7-7" data-sentence="0:103">رجس</em> و <em>رجز</em> چیزی است که اگر با چیزی دیگر برخورد بکند باید از آن چیز صرفنظر نموده، آن را دور انداخت.</span> مدفوع انسان را هم از همین جهت رجس و رجز گفته‌اند، هود (ع) نیز در این کلام خود، عذاب را رجس خوانده، چون طبعا انسان از عذاب تنفر داشته و شخص معذب خود را از اشخاص ایمن از عذاب دور می‌سازد. </p> <p>هود (ع) در جواب قوم خود گفت: این اصراری که شما در پرستش بت‌ها و تقلید کورکورانه از پدران خود می‌ورزید، باعث دوری شما از خدا و غضب خدا بر شما گشت، و سبب شد آن عذابی که از در انکار می‌گفتید: چه وقت نازل می‌شود؟ به همین زودی بر شما نازل گردد، پس منتظر آن باشید و من هم با شما انتظار آن را دارم. </p> <h3> <span class="title" rel="7_71 7_65 7_66 7_67 7_68 7_69 7_70 7_72">احتجاج هود علیه السلام با قوم خود در رد مسلک بت پرستی آنان</span> </h3> <p> <span class="aya" rel="7_71" data-words="10-23">أ تجادلوننی فی أسماء سمیتموها أنتم و آباؤکم ما نزل الله بها من سلطان</span> -هود  (ع) در این جملات استدلالی را که قوم بر الوهیت بت‌ها می‌کردند رد می‌کند، چون قومش می‌گفتند: پدران ما که این بت‌ها را می‌پرستیدند از ما عاقل‌تر بودند، و ما ناگزیر باید از آنان پیروی کنیم، هود (ع) در جواب می‌فرماید: پدران شما نیز مانند شما برهان و دلیل صحیحی بر خدایی این بت‌ها نداشتند، و مساله خدا بودن آنها جز نامهایی که شما بر آنها نهاده‌اید چیز دیگری نیست، این شمایید که به دست خود سنگ یا چوب‌هایی را تراشیده یکی را خدای ارزانی و فراوانی نعمت، و دیگری را خدای جنگ و سومی را خدای دریا و یا خشکی خوانده‌اید، جز نامگذاری شما ماخذ دیگری نداشته و خدایی آنها جز در اوهام شما مصداق دیگری ندارد، و آیا با یک مشت اوهام که اسم‌گذاریش به اختیار خود انسان است، می‌خواهید ادعای مرا که توأم با دلیل و برهان قطعی است جواب دهید؟. </p> <p>این طرز بیان در استدلال بر بطلان مسلک بت‌پرستی در قرآن کریم فراوان به چشم می‌خورد، و این خود لطیف‌ترین بیان و برنده‌ترین حجتی است بر بطلان این مسلک، زیرا هر صاحب ادعایی که نتواند بر حقانیت ادعای خود اقامه حجت و برهان کند، در حقیقت برگشت ادعایش به خیال و فرض نامگذاری می‌شود، و از بدیهی‌ترین جهالت‌ها است که انسان در مقابل برهان لجاجت ورزیده به یک مشت موهومات و فرضیات اعتماد کند، و این طرز بیان، تنها در مساله پرستش جریان ندارد، بلکه اگر در آن دقت شود در هر چیزی که انسان به آن<code class="page" rel="8,226"/> اعتماد نماید و آن را در قبال خدای تعالی موجودی مستقل پنداشته، در نتیجه به آن دلبستگی پیدا نماید، آن را اطاعت کند و به سویش تقرب بجوید این بیان جریان دارد. لذا خدای تعالی اطاعت غیر خود را نیز عبادت خوانده، مثلا در باره اطاعت از شیطان فرموده: <span class="aya" rel="36_60-61" data-words="1-21">أ لم أعهد إلیکم یا بنی آدم أن لا تعبدوا الشیطان إنه لکم عدو مبین، و أن اعبدونی هذا صراط مستقیم</span><span class="footnote" rel="1" title="الکشاف ج ۲ ص ۱۱۶">*</span>. </p> <p><code class="aya" rel="7_72"/> <span class="aya" rel="7_72" data-words="1-6">فأنجیناه و الذین معه برحمة منا...</span> <span class="phrase">اینکه در این آیه <em rel="fa_7_72_5-5" data-sentence="17:607">رحمت</em> نکره یعنی بدون اضافه ذکر شده و خلاصه نفرمود:  <em>رحمتی</em> برای این است که دلالت بر نوع مخصوصی از رحمت کند، و آن رحمتی است که مخصوص به مؤمنین است و آن همانا نصرت و پیروزی بر دشمنان است، هم چنان که فرمود: <span class="aya" rel="40_51" data-words="1-13">إنا لننصر رسلنا و الذین آمنوا فی الحیاة الدنیا و یوم یقوم الأشهاد</span><span class="footnote" rel="2" title="الکشاف ج ۲ ص ۱۱۶">*</span> و نیز فرموده: <span class="aya" rel="30_47" data-words="15-20">و کان حقا علینا نصر المؤمنین</span><span class="footnote" rel="3" title="ما همواره یاری کردن مؤمنین را بر خود لازم دانسته‌ایم سوره روم آیه ۴۷">*</span>.</span> </p> <p> <span class="aya" rel="7_72" data-words="7-12">و قطعنا دابر الذین کذبوا بآیاتنا...</span> <span class="phrase">- <em rel="fa_7_72_8-9" data-sentence="2:265">قطع دابر</em> کنایه از هلاکت و قطع نسل است، چون دابر هر چیزی به معنای دنباله آن است، حال چه دنباله از طرف گذشته، هم چنان که می‌گویند: <em>امس الدابر</em> و یا از طرف آینده، مثل اینکه می‌گویند: <em>دابر القوم</em> و معلوم است که هلاکت قومی باعث هلاکت دنباله و نسل آن قوم نیز هست.</span> و ما-ان شاء اللَّه-به زودی بحث مفصلی در پیرامون داستان هود (ع) در سوره هود ایراد خواهیم نمود. </p> 
