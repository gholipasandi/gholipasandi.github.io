<h3 class="ayas">سوره الفرقان آیه‌های ۲۱ تا ۳۱</h3><code class="section" rel="25_21-31"/><h3>ترجمه آیات</h3> <p> <span class="trans" rel="25_21">کسانی که معاد را منکرند گویند: چرا فرشتگان به ما نازل نمی‌شوند یا چرا پروردگار خویش را نمی‌بینیم. حقا که خویش را سخت بزرگ شمردند و زیاده‌روی کردند، زیاده‌روی بسیار.  «۲۱» </span><span class="trans" rel="25_22">روزی که فرشتگان را ببینند آن روز گنه‌کاران را نویدی نیست و دور باد گویند.  «۲۲» </span><span class="trans" rel="25_23">و به آن عملها که کرده‌اند پردازیم و آن را غباری پراکنده کنیم.  «۲۳» </span><span class="trans" rel="25_24">اهل بهشت آن روز قرارگاه بهتر و استراحت‌گاه نیکوتر دارند. <code class="page" rel="15,272"/> «۲۴» </span><span class="trans" rel="25_25"> روزی که آسمان با ابر شکافته شود و فرشتگان فراوان نازل شوند.  «۲۵» </span><span class="trans" rel="25_26">آن روز فرمانروایی خاص خدای رحمان است و برای کافران روزی بسیار دشوار می‌باشد.  «۲۶» </span><span class="trans" rel="25_27">روزی که ستمگر دستهای خویش بگزد و گوید: ای کاش طریقه پیغمبر را پیش گرفته بودم.  «۲۷» </span><span class="trans" rel="25_28">وای بر من، کاش فلانی را به دوستی نگرفته بودم.  «۲۸» </span><span class="trans" rel="25_29">او مرا از قرآن گمراه کرد و شیطان مایه خذلان آدمی است.  «۲۹» </span><span class="trans" rel="25_30">پیغمبر گوید: پروردگارا قوم من این قرآن را هذیان و بیهوده پنداشتند.  «۳۰» </span><span class="trans" rel="25_31">چنین برای هر پیغمبری از گنه‌کاران دشمنی نهادیم و پروردگارت بس است برای راهبری و یاوری.  «۳۱» </span></p>                 <h3>بیان آیات</h3> <p> این آیات اعتراض دیگری را از مشرکین بر رسالت رسول حکایت نموده که خواسته‌اند با آن اعتراض، رسالت وی را رد کنند، و حاصل اعتراضشان این است که اگر ممکن باشد که از جنس بشر بدان جهت که بشر است شخصی رسول شود، و ملائکه بر او وحی خدای سبحان بیاورد، و رسول خدا را ببیند، و با او از راه وحی سخن بگوید، باید سایر افراد بشر نیز بدان جهت که بشرند دارای این خصایص بگردند، پس اگر آنچه او ادعاء می‌کند حق باشد باید ما، و یا بعضی از ما نیز مانند او باشیم، آنچه را او مدعی دیدنش است ببینیم، و آنچه او درک می‌کند ما نیز درک بکنیم. </p> <p>البته این اعتراض را از امتهای سابق آموخته بودند، چون بنا به حکایت قرآن مبتکر آن اقوام خیلی قدیمی بودند، که گفتند: <span class="aya" rel="14_10" data-words="22-26">إن أنتم إلا بشر مثلنا</span><span class="footnote" rel="1" title="سوره ابراهیم، آیه ۱۰">*</span> که تقریبش مکرر گذشته. </p> <p>و این اعتراض و اعتراض قبلیشان که با جمله‌ <span class="aya" rel="25_7" data-words="3-7">ما لهذا الرسول یأکل الطعام</span> شروع می‌شد، در حقیقت به منزله یک حجت است، که خصم را به التزام یکی از دو محذور ناچار می‌کند، و حاصل بیانش اینکه رسالتی که این رسول آن را ادعاء می‌کند، اگر موهبتی آسمانی، و اتصالی غیبی است که هیچ بشری بدان جهت که بشر است نمی‌تواند به آن نایل آید، پس حتما باید ملکی از همان عالم غیب نازل شود، تا با رسول بشری به کار انذار بپردازد، یا گنجی یا باغی برای او قرار دهد که از آن امرار معاش کند. </p> <p>   <code class="page" rel="15,273"/> و اگر چنانچه امر غیبی نیست، بلکه از خصایص بشر است، پس باید هر کس متصف به بشریت هست به این خصیصه برسد، و ما تا کنون در خود چنین چیزی سراغ نداریم، پس چرا ملائکه بر ما نازل نمی‌شود، و یا چرا پروردگارمان را نمی‌بینیم. </p> <p>خدای سبحان از شق اول پاسخ داد که بیانش گذشت، و از شق دوم چنین پاسخ داده که به زودی ملائکه را خواهند دید، ولی نه در این نشاه بلکه در نشاه‌ای دیگر، و این جواب در معنای آیه‌ <span class="aya" rel="15_8" data-words="1-10">ماننزل الملائکة إلا بالحق و ما کانوا إذا منظرین</span><span class="footnote" rel="1" title="ما ملائکه را جز برای فرستادن عذاب استیصال نمی‌فرستیم، و اگر هم به قومی بفرستیم دیگر آنان را مهلت نداده، به کلی منقرضشان می‌کنیم سوره حجر، آیه ۸">*</span> که بیانش به زودی می‌آید، می‌باشد و در این آیات اشاره به ما بعد از مرگ و به روز قیامت است. </p> <h3> <span class="title" rel="25_21 25_22 25_23 25_24 25_25 25_26 25_27 25_28 25_29 25_30 25_31">احتجاج دیگر کفار در رد رسالت رسول اللَّه (صلی اللَّه علیه و آله و سلم): چرا ملائکه بر او نازل نشده، پروردگارمان را نمی‌بینیم</span> </h3> <p> <span class="aya" rel="25_21" data-words="1-22">و قال الذین لا یرجون لقاءنا لو لا أنزل علینا الملائکة أو نری ربنا لقد استکبروا فی أنفسهم و عتوا عتوا کبیرا</span> <span class="phrase">در مجمع البیان گفته کلمه <em>رجاء</em> به معنای انتظار خیری است که احتمال وقوعش در دل زیاد باشد، و به همین معنا است طمع و امل، و کلمه <em rel="fa_25_21_6-6" data-sentence="134:208">لقاء</em> به معنای رفتن به سوی چیزی است به طوری که بین تو و او حائلی نباشد، و کلمه <em>عتو</em> به معنای گراییدن به سوی زشت‌ترین ظلم است<span class="footnote" rel="2" title="مجمع البیان، ج ۷، ص ۱۶۶، ط تهران">*</span>.</span> </p> <p>و <span class="phrase">مراد از <em rel="fa_25_21_6-6" data-sentence="8:131">لقاء</em> در آیه مورد بحث، برگشتن به سوی خدا در روز قیامت است، و اگر آن را لقاء نامیده، بدین جهت است که آن روز مردم به سوی خدا بروز می‌کنند.</span> به طوری که حایلی از جهل و یا غفلت در بین نماند، چون در روز قیامت عظمت الهی همه حجابها را پاره می‌کند، هم چنان که فرمود: <span class="aya" rel="24_25" data-words="6-12">و یعلمون أن الله هو الحق المبین</span> -آن روز دیگر علم پیدا می‌کنند که خدا حقی است مبین . </p> <p>پس مراد از اینکه فرمود: کسانی که امیدوار لقاء خدا نیستند انکار و قبول نداشتن معاد است، و اگر آن را تکذیب قیامت و یا ساعت و یا امثال آن نخواند، هم چنان که در آیات قبل خواند، برای اینکه گفتگو از مشاهده ملائکه و رؤیت پروردگار تعالی و مقدس بود، پس در همین تعبیر اشاره است به اینکه آنچه گفتند، و در خواست نازل کردن ملائکه، و یا رؤیت پروردگار کردند، از این جهت بود که اینها از لقای خدا مایوسند، و می‌پندارند که چنین چیزی محال است، و بعد از آنکه فرمود هم ملائکه ممکن است نازل شود و هم خدای تعالی ملاقات     <code class="page" rel="15,274"/> شود ناگزیر ملزم به چیزی شدند که به زعم خویش محال می‌دانند. </p> <p>پس اینکه فرمود: <span class="aya" rel="25_21" data-words="7-14">لو لا أنزل علینا الملائکة أو نری ربنا</span> حکایت اعتراض کفار است بر رسالت رسول خدا، که آن را به صورت تحضیض آوردند، و هم چنان که در جای دیگر به همین صورت اعتراض کرده و گفتند: <span class="aya" rel="15_7" data-words="1-8">لو ما تأتینا بالملائکة إن کنت من الصادقین</span><span class="footnote" rel="1" title="اگر از راستگویانی چرا ملائکه را نزد ما نمی‌آوری؟ سوره حجر، آیه ۷">*</span>. </p> <p>و بیان حجت آنان همان طور که قبلا نیز اشاره کردیم این است که اگر رسالت-که عبارت است از نازل شدن ملائکه به وحی، و یا تکلم خدا با بشر به مشافهه، -چیزی است که نیل به آن برای بشر امکان دارد، و ما هم که مانند این شخص مدعی رسالت بشر هستیم، پس چرا ملائکه بر ما نازل نمی‌شود، و پروردگارمان را نمی‌بینیم؟. </p> <p>مؤید بیانی که ما آوردیم این است که نزول ملائکه و دیدن رب را مطلق آورده و نفرموده چرا ملائکه بر ما نازل نگردیدند، یا پروردگارمان را ندیدیم تا تو را تصدیق کنند، با اینکه آنها در اعتراض سابق خود نزول ملک را ذکر کرده بودند تا اینکه آن ملک همراه پیامبر نذیر باشد و در همراهیش تصدیقی برای پیامبر باشد. </p> <p>و تعبیر از خدای تعالی به کلمه <em>رب</em> نوعی تمسخر ایشان را می‌فهماند، چون مشرکین خدای تعالی را رب خود نمی‌دانستند، بلکه به عقیده آنان ارباب که پرستش می‌شوند، ملائکه و روحانیات از کواکب، و امثال آن است، و خدای سبحان رب الارباب است، پس در حقیقت به رسول خدا (ص) گفته‌اند: تو معتقدی که خدا رب تو است، و به تو علاقمند است، و به همین جهت تو را از میان همه افراد بشر به تکلم با خود اختصاص داده، و خدا پروردگار ما نیز هست پس چرا با ما حرف نمی‌زند؟ و چرا خود را به ما نشان نمی‌دهد. </p> <p>علاوه بر این، مشرکین اگر از پرستش ارباب اصنام یعنی ملائکه و روحانیات کواکب و امثال آن عدول نموده، و به جای آنها خود اصنام و مجسمه‌ها را پرستیدند، برای این بوده که بتها و مجسمه‌ها محسوسند، و از مشاهده پرستنده در هنگام پرستش و قربانی کردن غایب نیستند. - و معنای این جمله که فرموده: <span class="aya" rel="25_21" data-words="15-22">لقد استکبروا فی أنفسهم و عتوا عتوا کبیرا</span> این است که سوگند می‌خورم هر آینه بدون حق خواستار کبر برای خود شدند، و طغیانی عظیم کردند. </p> <h3> <span class="title" rel="25_22">کفار ملائکه را می‌بینند ولی به هنگام مرگ و در روزی که بشارتی بر ایشان نیست و می‌گویند <span class="aya" rel="25_22" data-words="10-11">حجرا محجورا</span> </span> </h3> <p> <code class="aya" rel="25_22"/> <span class="aya" rel="25_22" data-words="1-11">یوم یرون الملائکة لا بشری یومئذ للمجرمین و یقولون حجرا محجورا</span> در مفردات می‌گوید: کلمه <em>حجر</em> به معنای هر چیزی است که با تحریم ممنوع شده   <code class="page" rel="15,275"/> باشد، هم چنان که در قرآن فرموده: <span class="aya" rel="6_138" data-words="2-7">قالوا هذه أنعام و حرث حجر</span> -گفتند اینها چهارپایان و زراعتی حرامند و نیز فرموده: <span class="aya" rel="25_22" data-words="8-11">و یقولون حجرا محجورا</span> و کلمه‌ <span class="aya" rel="25_22" data-words="10-11">حجرا محجورا</span> اصطلاحی بود از مشرکین که هنگام دیدن کسی که از او ترسی داشتند به زبان می‌آوردند، و قرآن کریم در این آیه می‌فرماید کفار وقتی ملائکه را ببینند آن وقت هم این کلمه را می‌گویند، و خیال می‌کنند گفتن آن فایده‌ای برایشان دارد<span class="footnote" rel="1" title="مفردات راغب، ماده &lt;em&gt;حجر&lt;/em&gt; ">*</span>. </p> <p>و از خلیل نقل شده که گفته در جاهلیت وقتی شخصی کسی را که از او می‌ترسید می‌دید اگر در ماههای حرام بود، برای اینکه او را نکشد می‌گفت: <span class="aya" rel="25_22" data-words="10-11">حجرا محجورا</span> یعنی بر تو حرام است که متعرض من شوی، چون ماه، ماه حرام است آن شخص هم متعرضش نمی‌شد<span class="footnote" rel="2" title="مجمع البیان، ج ۷، ص ۱۶۷">*</span> و از ابی عبیدة نقل شده که گفته است این یک افسونی بود برای عرب، که هر وقت از کسی می‌ترسید، چون در حرم و یا شهر حرام به او بر می‌خورد، این کلمه را می‌گفت، و این در وقتی بود که خونی در میان آنان بود<span class="footnote" rel="3" title="روح المعانی، ج ۱۹، ص ۶">*</span>. </p> <p><span class="phrase">پس کلمه <em>یوم</em> در جمله‌ <span class="aya" rel="25_22" data-words="1-7">یوم یرون الملائکة لا بشری یومئذ للمجرمین</span> به طوری که<span class="footnote" rel="4" title="روح المعانی، ج ۱۹، ص ۴">*</span> گفته شده، ظرف است برای جمله <em rel="fa_25_22_4-5" data-sentence="234:448">لا بشری</em> و کلمه <em>یومئذ</em> تاکید آن است و مراد از جمله <em rel="fa_25_22_4-5" data-sentence="344:381">لا بشری</em> نفی جنس، و مراد از <em>مجرمین</em> هر کسی است که متصف به جرم باشد، چیزی که هست در مورد آیه، مقصود جرم شرک است، و مجرمین همان کسانی هستند که امید لقای خدا را ندارند، که قبلا ذکرشان به میان آمده بود، و معنای آیه این است: روزی که این مجرمین امیدوار به لقای خدا نیستند ملائکه را ببینند، در آن موقع هیچگونه بشارتی-به طور نفی جنس-برای عموم مجرمین که اینان طایفه‌ای از آنانند نخواهد بود.</span> </p> <p>و آن روز از ترس، <span class="aya" rel="25_22" data-words="10-11">حجرا محجورا</span> می‌گویند، و فاعل <em>یقولون</em> همان مشرکینند یعنی مشرکین آن روز به ملائکه‌ای که قصد عذاب ایشان را دارند <span class="aya" rel="25_22" data-words="10-11">حجرا محجورا</span> می‌گویند، و مقصودشان این است که ما را پناه دهید. بعضی<span class="footnote" rel="5" title="روح المعانی، ج ۱۹، ص ۶">*</span> از مفسرین گفته‌اند ضمیر جمع  <em>می‌گویند</em> به ملائکه بر می‌گردد، و معنایش این است که ملائکه به مشرکین می‌گویند:  حراما محرما علیکم سماع البشری ، یعنی حرام و محرم است بر شما شنیدن بشارت و یا           <code class="page" rel="15,276"/> داخل شدن به بهشت، یا پناه بردن از عذاب به چیزی پس امروز برای شما هیچ پناهی نیست. </p> <p>ولی معنای اول به سیاق آیات نزدیکتر است. </p> <p>این آیه در موضع جواب از گفتار مشرکین است که گفتند: چرا ملائکه به ما نازل نمی‌شود؟ و اما از این اعتراضشان که چرا پروردگار را نمی‌بینیم جواب نداد، برای اینکه دیدنی که آنها منظورشان بوده، دیدن به چشم سر بوده که مستلزم جسمانیت و تجسم است، و خدا منزه از آن است، و اما آنان از رؤیت به چشم یقین که همان رؤیت قلبی است، چیزی سرشان نمی‌شد، و بر فرض هم که سرشان می‌شد منظورشان از <span class="aya" rel="25_21" data-words="12-14">أو نری ربنا</span> آن قسم رؤیت نبود. </p> <p>و اما توضیح جواب از مساله انزال ملائکه و رؤیت آنان، این است که اصل دیدن ملائکه را مسلم گرفته، که روزی هست که کفار ملائکه را ببینند ولی درباره آن هیچ حرفی نزده، و به جای آن از حال و وضع کفار در روز دیدن ملائکه خبر داده، تا به این معنا اشاره کرده باشد که در خواست دیدن ملائکه به نفعشان تمام نمی‌شود، چون ملائکه را نخواهند دید مگر در روزی که با عذاب آتش روبرو شده باشند، و این وقتی است که نشاه دنیوی مبدل به نشاه اخروی شود، هم چنان که در جای دیگر نیز به این حقیقت اشاره نموده و فرموده: <span class="aya" rel="15_8" data-words="1-10">ما ننزل الملائکة إلا بالحق و ما کانوا إذا منظرین</span><span class="footnote" rel="1" title="ملائکه رای جز به حق نازل نمی‌کنیم، و وقتی نازل کنیم دیگر مهلت داده نمی‌شوند سوره حجر، آیه ۸">*</span>. </p> <p>پس کفار در حقیقت در این درخواست خود استعجال در عذاب کرده‌اند، در حالی که خود خیال می‌کنند که با این درخواست خود، خدا و رسول او را عاجز و ناتوان می‌کنند. </p> <p>و اما اینکه این روزی که آیه <span class="aya" rel="25_22" data-words="1-3">یوم یرون الملائکة</span> بدان اشاره دارد چه روزی است؟ مفسرین<span class="footnote" rel="2" title="روح المعانی، ج ۱۹، ص ۵ به نقل از ابو حیان">*</span> گفته‌اند: روز قیامت است، و لیکن آنچه از سیاق به کمک سایر آیات راجع به اوصاف روز مرگ، و بعد از مرگ بر می‌آید، این است که مراد روز مرگ است. </p> <p>مثلا یکی از آیات راجع به مرگ آیه‌ <span class="aya" rel="6_93" data-words="26-43">و لو تری إذ الظالمون فی غمرات الموت و الملائکة باسطوا أیدیهم أخرجوا أنفسکم الیوم تجزون عذاب الهون</span><span class="footnote" rel="3" title="اگر ببینی زمانی رای که ستمگران در سکرات مرگ قرار می‌گیرند، و ملائکه دست دراز کرده، که جان خود بیرون دهید، امروز به عذاب خواری کیفر خواهید شد سوره انعام، آیه ۹۳">*</span> می‌باشد و یکی دیگر آیه       <code class="page" rel="15,277"/> <span class="aya" rel="4_97" data-words="1-23">إن الذین توفاهم الملائکة ظالمی أنفسهم قالوا فیم کنتم قالوا کنا مستضعفین فی الأرض، قالوا أ لم تکن أرض الله واسعة فتهاجروا فیها</span><span class="footnote" rel="1" title="کسانی که ملائکه جانشان را می‌گیرند، در حالی که به خود ستم کرده‌اند، ملائکه به ایشان می‌گویند: در دنیا در چه کار بودید؟ می‌گویند در زمین زیر دست دیگران بودیم می‌پرسند: مگر زمین فراخ نبود که در آن هجرت کنید سوره نساء، آیه ۹۷">*</span> و آیاتی دیگر. </p> <p>و همین مشاهدات دم مرگ است که قرآن آن را برزخ خوانده، چون در آیات قرآنی دلالت قطعی هست بر اینکه بعد از مرگ و قبل از قیامت ملائکه را می‌بینند و با آنان گفتگو می‌کنند. </p> <p>و از سوی دیگر در مقام مخاصمه در پاسخ کسی که دیدن ملائکه را انکار می‌کند طبعا باید اولین روزی که ملائکه را می‌بیند به رخش کشید، و آن روز مرگ است، که کفار با دیدن ملائکه بد حال می‌شوند، نه اینکه در چنین مقامی دیدن روز قیامت را یاد آور شود با اینکه بارها ملائکه را دیده‌اند و <span class="aya" rel="25_22" data-words="10-11">حجرا محجورا</span> را گفته‌اند. </p> <p>پس ظاهر امر این است که این آیه و دو آیه بعدش نظر به حال برزخ دارد، و رؤیت کفار ملائکه را در آن روز خاطرنشان می‌سازد، و همچنین احباط اعمال ایشان و حال اهل بهشت را در عالم برزخ خاطر نشان می‌سازد. </p> <h3> <span class="title" rel="25_23">در آن روز به اعمال کافران می‌پردازیم‌ <span class="aya" rel="25_23" data-words="8-10">... فجعلناه هباء منثورا</span> </span> </h3> <p> <code class="aya" rel="25_23"/> <span class="aya" rel="25_23" data-words="1-10">و قدمنا إلی ما عملوا من عمل فجعلناه هباء منثورا</span> <span class="phrase">راغب در مفردات می‌گوید: <em rel="fa_25_23_7-7" data-sentence="24:448">عمل</em> ، عبارت از هر فعلی است که از جانداری با قصد انجام شود، پس <em rel="fa_25_23_7-7" data-sentence="137:377">عمل</em> اخص از <em>فعل</em> است، چون فعل به کارهایی هم که از حیوانات بدون قصد سر می‌زند، اطلاق می‌شود، و حتی گاهی در جمادات نیز اطلاق می‌شود، ولی کلمه <em rel="fa_25_23_7-7" data-sentence="336:221">عمل</em> کمتر در اینگونه موارد اطلاق می‌گردد، و عمل در حیوانات به کار نمی‌رود، مگر در گاو که به گاوهای کاری می‌گویند <em>بقر العوامل</em><span class="footnote" rel="2" title="مفردات راغب، ماده &lt;em&gt;عمل&lt;/em&gt; ">*</span>.</span> </p> <p>و <span class="phrase">نیز درباره کلمه <em rel="fa_25_23_9-9" data-sentence="16:256">هباء</em> می‌گوید: به معنای خاک بسیار نرم و غباری است که در هوا پراکنده می‌شود، و جز در هنگام تابش نور خورشید از پنجره دیده نمی‌شود<span class="footnote" rel="3" title="مفردات راغب، ماده &lt;em&gt;هبا&lt;/em&gt; ">*</span>، و کلمه <em rel="fa_25_23_10-10" data-sentence="293:22">نثر</em>  به معنای پاشیدن است.</span> </p> <p>و معنای آیه این است که ما به یک یک اعمالی که کرده‌اند می‌پردازیم، -و عمل چیزی است که در نشاه بعد از مرگ مایه معیشت آدمی است، -پس آن را طوری از هم می‌پاشیم، که چون غبار نابود شود، و دیگر از آن بهره‌مند نشوند. </p> <p>       <code class="page" rel="15,278"/> و این طرز سخن بر اساس تمثیل است، می‌خواهد قهر الهی را بر جمیع اعمال کفار که به منظور سعادت حیات انجام داده‌اند برساند، و بفهماند که چگونه می‌تواند آنها را باطل سازد، به طوری که اثری در سعادت زندگی ابدی ایشان نداشته باشد، خدای تعالی را تشبیه به سلطان قاهری می‌کند که وقتی بر دشمن غلبه می‌کند تار و پود زندگی‌اش را به باد می‌دهد، اثاث خانه و زندگی‌اش را می‌سوزاند، به طوری که اثری از آن باقی نماند. </p> <p>و میان این آیه که دلالت می‌کند بر حبط اعمال کفار در آن روز، با آیاتی که می‌فهماند اعمال کفار به خاطر کفر و جرمهایشان در دنیا حبط می‌شود، منافات نیست، برای اینکه معنای حبط کردن بعد از مرگ این است که بعد از مرگ حبط را درک می‌کنند، بعد از آنکه در دنیا از درکشان مخفی بود، و ما بحث مفصل در معنای حبط را در جلد دوم این کتاب گذراندیم، بدانجا مراجعه شود. </p> <h3> <span class="title" rel="25_24"><span class="phrase">معنای <em rel="fa_25_24_4-4" data-sentence="6:104">خیر</em> در آیه: <span class="aya" rel="25_24" data-words="1-8">أصحاب الجنة یومئذ خیر مستقرا و أحسن مقیلا</span></span> </span> </h3> <p> <code class="aya" rel="25_24"/> <span class="aya" rel="25_24" data-words="1-8">أصحاب الجنة یومئذ خیر مستقرا و أحسن مقیلا</span> مراد از <em>اصحاب جنت</em> پرهیزکاران است، قبلا هم فرموده بود: <span class="aya" rel="25_15" data-words="1-10">قل أ ذلک خیر أم جنة الخلد التی وعد المتقون</span> و این خود دلیل بر همین است که مراد از اصحاب جنت همان متقین هستند. و <span class="phrase">کلمه <em>مستقر</em> و <em rel="fa_25_24_8-8" data-sentence="22:307">مقیل</em> دو اسم مکان از <em>استقرار</em> و <em>قیلوله</em> هستند، اما استقرار که روشن است، و اما قیلوله-به طوری که گفته‌اند<span class="footnote" rel="1" title="روح المعانی، ج ۱۹، ص ۹">*</span> -به معنای استراحت در نصف روز است، چه اینکه همراه با خواب باشد و چه نباشد، و باید هم همین طور باشد، چون در بهشت خواب نیست.</span> </p> <p>و <span class="phrase">دو کلمه <em rel="fa_25_24_4-4" data-sentence="8:684">خیر</em> و <em rel="fa_25_24_7-7" data-sentence="64:668">احسن</em> -به طوری که گفته‌اند<span class="footnote" rel="2" title="آسمان شکافته شد پس آن در امروز سست است و فرشته بر کناره‌های آن است سوره الحاقه، آیات،۱۶ و ۱۷">*</span> -از معنای تفضیل (بهتری) منسلخ شده‌اند، هم چنان که کلمه <em>اهون</em> در جمله‌ <span class="aya" rel="30_27" data-words="8-11">و هو أهون علیه</span><span class="footnote" rel="3" title="سوره روم، آیه ۲۷">*</span> معنای <em>آسان‌تر</em>  نمی‌دهد، و نیز کلمه <em rel="fa_25_24_4-4" data-sentence="537:238">خیر</em> در جمله‌ <span class="aya" rel="62_11" data-words="13-18">ما عند الله خیر من اللهو</span><span class="footnote" rel="4" title="سوره جمعه، آیه ۱۱">*</span> معنای بهتر نمی‌دهد، چون لهو خوب نیست تا گفته شود آنچه نزد خدا است بهتر از لهو است.</span> </p> <p>و بعید نیست گفته شود که صیغه <em>افعل</em> و هر چه بدان معنا است، مانند صیغه <em>خیر -بهتر</em> بنا برآنچه ما ترجیح دادیم که صفت مشبهه هستند، که با ماده خود دلالت بر تفضیل دارند نه با هیات خود، در مثل اینگونه موارد منسلخ از معنای تفضیل نیستند باز تفضیل را می‌رسانند چیزی که هست درک طرف و طرز فکر او در اینگونه موارد رعایت شده، چون       <code class="page" rel="15,279"/> کفار بعد از آنکه شرک و جرم را اختیار کردند، لا بد آن را بهتر از ایمان و عمل صالح دانستند و لازمه آن آتش در آخرت است پس برای آن دو خیریت و حسن اثبات کردند، در نتیجه در مقابلشان گفته می‌شود: بهشت و آنچه در آن است بهتر و نیکوتر از کفر و جرم است، پس بر ایشان لازم است که بهشت را بر آتش برگزینند و خلاصه به ایشان گفته می‌شود به فرض هم که طرز فکر شما صحیح باشد، و در کفر و جرم خیریتی باشد باز باید از آن دو دست بردارید، زیرا ایمان و عمل صالح بهتر از آن دو است، پس علی ای حال در اشتباهید، بعضی<span class="footnote" rel="1" title="روح المعانی، ج ۱۹، ص ۹">*</span> دیگر گفته‌اند تفضیل (بهتری) در اینگونه موارد از باب تهکم (مسخره و استهزاء) است. </p> <h3> <span class="title" rel="25_25">توضیح این تعبیر از وقوع قیامت که فرمود: <span class="aya" rel="25_25" data-words="2-5">یوم تشقق السماء بالغمام...</span> </span> </h3> <p> <code class="aya" rel="25_25"/> <span class="aya" rel="25_25" data-words="1-9">و یوم تشقق السماء بالغمام و نزل الملائکة تنزیلا</span> ظاهرا ظرف <em>یوم</em> به خاطر فعلی تقدیری منصوب شده باشد، و معنا این باشد که به یاد آر روزی را که چنین و چنان می‌شود، چون کفار روز قیامت نیز ملائکه را می‌بینند، و مراد از این روز، روز قیامت است، به دلیل اینکه فرموده‌ <span class="aya" rel="25_26" data-words="1-4">الملک یومئذ الحق للرحمن</span> بعضی از مفسرین در متعلق ظرف مذکور وجوه دیگری ذکر کرده‌اند که فایده‌ای در نقل آنها ندیدیم. </p> <p><span class="phrase">کلمه <em rel="fa_25_25_3-3" data-sentence="5:259">تشقق</em> در اصل <em rel="fa_25_25_3-3" data-sentence="67:237">تتشقق</em> و از باب تفعل، از ماده <em>شق</em> بوده، که به معنای قطع است و تشقق به معنای باز شدن است، و <em rel="fa_25_25_5-5" data-sentence="216:131">غمام</em> نام ابر است، و اگر ابر را غمام خوانده‌اند، برای این است که آفتاب را می‌پوشاند، زیرا غمام از ماده غم که به معنای پرده است، می‌باشد.</span> </p> <p>و <span class="phrase">حرف <em>باء</em> در کلمه <em rel="fa_25_25_5-5" data-sentence="25:246">بالغمام</em> یا برای ملابست است، و آیه را چنین معنا می‌دهد که: آسمان باز می‌شود در حالی که متلبس به ابر است یعنی آسمانی ابری است <em>و یا به معنای</em> عن است، و آیه را چنین معنا می‌دهد که آسمان از ابر باز می‌شود، یعنی از طرف ابر پاره می‌شود و یا با خود ابر.</span> </p> <p>و هر چه باشد ظاهر آیه این است که روز قیامت آسمان شکافته می‌شود، و ابرهایی هم که روی آن را پوشانده نیز باز می‌شود، و ملائکه که ساکنان آسمانند نازل می‌شوند، و کفار ایشان را می‌بینند، پس آیه قریب المعنا با آیه‌ <span class="aya" rel="69_16-17" data-words="1-10">و انشقت السماء فهی یومئذ واهیة، و الملک علی أرجائها</span><span class="footnote" rel="2" title="آیا انتظار می‌برند که خدا در سایبانهایی از ابر، و ملائکه به سوی آنها بیایند و کار از کار بگذرد و به سوی خدا است بازگشت امور سوره بقره، آیه ۲۱۰">*</span> می‌شود. </p> <p>و بعید نیست که این طرز سخن کنایه باشد از پاره شدن پرده‌های جهلی، و بروز عالم آسمان-یعنی عالم غیب-، و بروز سکان آن، که همان ملائکه هستند، و نازل شدن ملائکه به     <code class="page" rel="15,280"/> زمین، که محل زندگی بشر است. </p> <p>بعضی<span class="footnote" rel="1" title="روح المعانی، ج ۱۹، ص ۱۰ و ۱۱">*</span> از مفسرین گفته‌اند: مراد این است که آسمان را ابرها پاره می‌کنند، هم چنان که در آیه‌ <span class="aya" rel="2_210" data-words="1-20">هل ینظرون إلا أن یأتیهم الله فی ظلل من الغمام و الملائکة و قضی الأمر و إلی الله ترجع الأمور</span><span class="footnote" rel="2" title="مفردات راغب، ماده &lt;em&gt;عض&lt;/em&gt; ">*</span> بدان اشاره دارد که گفتگویش در تفسیر خود آن گذشت. </p> <p>و <span class="phrase">اگر از واقعه قیامت تعبیر به تشقق کرد، نه به تفتح و امثال آن، برای این بود که دلها را بیشتر بترساند، و همچنین تنوین در کلمه <em rel="fa_25_25_9-9" data-sentence="123:33">تنزیلا</em> باز برای رساندن عظمت آن روز است.</span> </p> <h3> <span class="title" rel="25_26">بیان جمله: <span class="aya" rel="25_26" data-words="1-4">الملک یومئذ الحق للرحمن</span> و وجه اینکه فرمود: قیامت بر کفار روزی بس دشوار است </span> </h3> <p> <code class="aya" rel="25_26"/> <span class="aya" rel="25_26" data-words="1-10">الملک یومئذ الحق للرحمن و کان یوما علی الکافرین عسیرا</span> یعنی‌ملک مطلق آن روز حقی است ثابت برای رحمان، چون آن روز دیگر تمامی اسباب از کار افتاده، و روابطی که بین آنها و مسببات بود گسیخته می‌گردد، و در چند جا از این کتاب مکرر گذشت که: مراد از اینکه آن روز ملک برای رحمان می‌شود، این است که آن روز برای همه ظاهر می‌شود که ملک و حکم تنها از آن خدا بوده و بس، و هیچ یک از اسباب بر خلاف آنچه مردم می‌پنداشتند استقلالی از خود نداشتند. </p> <p>و وجه اینکه فرمود: و قیامت بر کفار روزی بس دشوار است این است که کفار تا در دنیا بودند به خاطر رکون و اعتمادی که به اسباب ظاهری داشتند، و به خاطر غوری که در زندگی زمینی خود کرده بودند، با اینکه زندگی آن چون نخ پوسیده‌ای نابود شدنی بود، و به خاطر اینکه از سبب حقیقی که مالک حقیقی است، و نیز از زندگی دائمی، و جاودانی خود منقطع شدند، پس ناگزیر در آن روز چشم باز می‌کنند، در حالی که ملاذ و پناهی برای خود نمی‌یابند. </p> <p>و <span class="phrase">بنا بر این کلمه <em rel="fa_25_26_1-1" data-sentence="16:391">ملک</em> مبتدا و کلمه <em>حق</em> خبر آن خواهد بود و اگر حق را معرفه آورده، برای این بود که انحصار را بفهماند و کلمه <em>یومئذ</em> ظرف است برای ثبوت خبر برای مبتداء، و فایده تقیید این است که حقیقت امر در آن روز ظاهر می‌شود، و گرنه حقیقت ملک همیشه برای خدا است، چه در دنیا و چه در آخرت، فرق آخرت با دنیا این است که در قیامت ملک صوری از اشیاء بر طرف می‌شود، ولی در غیر قیامت این ملکیت صوری محفوظ است.</span> </p> <p>ولی بعضی<span class="footnote" rel="3" title="روح المعانی، ج ۱۹، ص ۱۰ و ۱۱">*</span> از مفسرین گفته‌اند: ملک در اینجا به معنای مالکیت است، و کلمه       <code class="page" rel="15,281"/> <em>یومئذ</em> متعلق به همان است، و کلمه <em>حق</em> خبر ملک است. بعضی<span class="footnote" rel="1" title="روح المعانی، ج ۱۹، ص ۱۲">*</span> دیگر گفته‌اند: کلمه  <em>یومئذ</em> متعلق به خبری است که صفت حق است، و حذف شده. بعضی دیگر گفته‌اند:  <em>مراد از</em> یومئذ یوم اللَّه است بعضی دیگر گفته‌اند: <em>یومئذ</em> خبر برای ملک است، و کلمه حق صفت برای مبتداء است. و چون این اقوال سخنانی بی پایه بود از تعقیب آنها صرفنظر شد. </p> <h3> <span class="title" rel="25_27 25_28">آه و حسرت ظالم (منحرف از هدایت) در روز قیامت: <span class="aya" rel="25_27-28" data-words="8-20">یا لیتنی اتخذت مع الرسول سبیلا، یا ویلتی لیتنی لم أتخذ فلانا خلیلا</span> </span> </h3> <p> <code class="aya" rel="25_27"/> <span class="aya" rel="25_27" data-words="1-13">و یوم یعض الظالم علی یدیه یقول یا لیتنی اتخذت مع الرسول سبیلا</span> راغب در مفردات گفته کلمه: <em>عض</em> به معنای دندان گرفتن است، هم چنان که خدای تعالی فرموده: <span class="aya" rel="3_119" data-words="20-22">عضوا علیکم الأنامل</span> -سر انگشتان خود به دندان بگزید  و نیز فرموده: <span class="aya" rel="25_27" data-words="1-4">و یوم یعض الظالم</span> -روزی که ستمگر دستان خود را با دندان می‌گزد و این عبارت است از ندامت، چون عادت مردم همین است که در هنگام ندامت چنین می‌کنند<span class="footnote" rel="2" title="مانند شیطان که به انسان می‌گوید کفر بورز، همین که کافر شد می‌گوید من از تو بیزارم">*</span> و به همین جهت در چنین مواقعی آرزو می‌کند ای کاش فلان کار که در اثر فوتش به چنین روزی دچار شدم از من فوت نمی‌شد، هم چنان که قرآن حکایت کرده که می‌گویند <span class="aya" rel="25_28" data-words="1-7">یا ویلتی لیتنی لم أتخذ فلانا خلیلا</span> -ای کاش فلانی را دوست خود نمی‌گرفتم . </p> <p>و <span class="phrase">ظاهرا مراد از <em rel="fa_25_27_4-4" data-sentence="14:219">ظالم</em> جنس ستمگر باشد، و آن عبارت است از هر کسی که به هدایت رسول به راه راست نرود، و نیز مراد از رسول هم جنس رسول است، هر چند که از نظر مورد مراد از <em rel="fa_25_27_4-4" data-sentence="212:63">ظالم</em> ستمگران این امت است، و مراد از <em>رسول</em> رسول خدا (ص) است.</span> </p> <p>و معنای آیه این است که: به یاد آر روزی را که ستمگر آن چنان پشیمان می‌شود که از فرط و شدت ندامتش می‌گوید: ای کاش راهی با رسول باز می‌کردم و در نتیجه راه باریکی به سوی هدایت به دست می‌آوردم . </p> <p><code class="aya" rel="25_28"/> <span class="aya" rel="25_28" data-words="1-7">یا ویلتی لیتنی لم أتخذ فلانا خلیلا</span> این جمله تتمه آرزوی ستمگر نادم است و کلمه <em>فلان</em> کنایه از نام شخصی مذکر، و کلمه <em>فلانة</em> کنایه است از نام شخصی مؤنث راغب می‌گوید: کلمه: <em>فلان</em> و <em>فلانه</em>  کنایه است از انسان، و الفلان و الفلانة، با-الف و لام-کنایه است از حیوانات<span class="footnote" rel="3" title="مفردات راغب، ماده &lt;em&gt;فلن&lt;/em&gt; ">*</span>. </p> <p>و معنای آیه این است که <em>یا ویلتی</em> یعنی وای که هلاک شدم لیتنی لم اتخذ       <code class="page" rel="15,282"/> فلانا یعنی ای کاش فلانی را-که دوست خود گرفتم و با مشورت او کار کردم و سخنانش را شنیدم و تقلیدش کردم، -دوست نمی‌گرفتم. </p> <p>بعضی<span class="footnote" rel="1" title="من امروز نجات دهنده شما نیستم، و شما هم نجات دهنده من نیستید، من به هر چیزی که در دنیا مرا شریک می‌کردید کافرم سوره ابراهیم، آیه ۲۲">*</span> از مفسرین گفته‌اند کلمه <em>فلان</em> در آیه، کنایه از شیطان است، و گویا مفسر نامبرده نظرش به آیه بعدی است که می‌فرماید: شیطان آن روز آدمی را تنها می‌گذارد، ولی این حرف با سیاق آیه سازگاری ندارد. </p> <p>و از لطایف تعبیرات قرآن یکی تعبیر در آیه قبلی‌ <span class="aya" rel="25_27" data-words="8-10">یا لیتنی اتخذت...</span> است، و دیگری در آیه مورد بحث‌ <span class="aya" rel="25_28" data-words="1-5">یا ویلتی لیتنی لم أتخذ...</span> است، چون در این تعبیر در ندا و استغاثه، تدرجی لطیف به کار رفته، در آیه اول منادی حذف شده، اشاره به اینکه او نجات دهنده‌ای می‌خواهد که او را نجات دهد، هر که باشد، و آوردن کلمه <em>ویل</em> در این آیه می‌فهماند که برای او روشن شده که دیگر کسی نیست او را از عذاب نجات دهد، و جز هلاکت و فنا دادرسی ندارد، و به همین جهت ندایش را با ویل اداء می‌کند. </p> <p><code class="aya" rel="25_29"/> <span class="aya" rel="25_29" data-words="1-12">لقد أضلنی عن الذکر بعد إذ جاءنی و کان الشیطان للإنسان خذولا</span> <span class="phrase">این آیه تمنای سابق را تعلیل می‌کند، و مراد از <em rel="fa_25_29_4-4" data-sentence="46:114">ذکر</em> مطلق احکام و دستوراتی است که رسولان آورده‌اند، و یا خصوص کتب آسمانی است که از نظر مورد منطبق می‌شود با قرآن کریم.</span> </p> <p>جمله‌ <span class="aya" rel="25_29" data-words="8-12">و کان الشیطان للإنسان خذولا</span> جزو کلام کفار نیست، بلکه کلام خدای تعالی است البته ممکن هم هست جزو کلام کفار باشد، که از شدت تحسر و تاسف آن را بگویند. </p> <p><span class="phrase">کلمه <em rel="fa_25_29_12-12" data-sentence="5:663">خذلان</em> -به ضم خاء-به این معنا است که: کسی که امید یاری‌اش را داشتیم، ما را یاری نکند، و خذلان شیطان این است که در دنیا به انسان وعده می‌دهد که اگر به اسباب ظاهری تمسک کنی و پروردگارت را فراموش نمایی تو را از هر مکروهی نجات می‌دهم، و در نجاتت یاریت می‌کنم، ولی همین که اسباب از کار افتاد، و قهر الهی همه را از اثر انداخت، -که در روز مرگ جزئی و در روز قیامت کلی است-آن روز دست از یاری انسان برداشته، آدمی را تسلیم سرنوشت شوم خود می‌کند، هم چنان که قرآن فرموده: <span class="aya" rel="59_16" data-words="1-12">کمثل الشیطان إذ قال للإنسان اکفر، فلما کفر قال إنی بریء منک</span><span class="footnote" rel="2" title="الدر المنثور، ج ۵، ص ۶۷">*</span> و نیز در ضمن حکایت سخنان</span>   </p> <p>سوره حشر، آیه 16.  <code class="page" rel="15,283"/> روز قیامت شیطان، فرموده: <span class="aya" rel="14_22" data-words="32-44">ما أنا بمصرخکم و ما أنتم بمصرخی، إنی کفرت بما أشرکتمون من قبل</span><span class="footnote" rel="1" title="تفسیر برهان، ج ۳، ص ۱۵۸ ح ۱">*</span>. </p> <p>در این سه آیه اشعار بلکه دلالت است که سبب عمده در ضلالت اهل ضلال، سرپرستی هواپرستان، و اولیای شیطان است، آنچه هم که خود ما به چشم می‌بینیم مؤید آن است. </p> <p><code class="aya" rel="25_30"/> <span class="aya" rel="25_30" data-words="1-11">و قال الرسول یا رب إن قومی اتخذوا هذا القرآن مهجورا</span> در این آیه مراد از <em>رسول</em> خصوص رسول خدا (ص) است، به قرینه اینکه از قرآن نام برده، و اگر از آن جناب تعبیر به رسول کرده برای این بوده که رسالتش را مسجل سازد، و دماغ آن کفار را که در رسالت و کتاب او طعن می‌زدند، به خاک بمالد، و کلمه هجر-به فتحه هاء و سکون جیم-به معنای ترک است. </p> <p>از ظاهر سیاق بر می‌آید که جمله‌ <span class="aya" rel="25_30" data-words="1-3">و قال الرسول</span> عطف باشد بر جمله‌ <span class="aya" rel="25_27" data-words="3-4">یعض الظالم</span> و این سخن از جمله سخنانی است که رسول در روز قیامت به پروردگار خود، بر سبیل گلایه و شکایت می‌گوید بنا بر این تعبیر به فعل ماضی (با اینکه باید مضارع به کار می‌رفت چون قیامت هنوز نیامده) به عنایت این است که بفهماند وقوع قیامت به قدری حتمی است که گویی واقع شده، و مراد از قوم آن جناب عموم عرب بلکه عموم امت او است، البته به اعتبار عاصیان امت. </p> <p>و اما اینکه جمله‌ای استینافی و یا عطف بر جمله‌ <span class="aya" rel="25_21" data-words="1-6">و قال الذین لا یرجون لقاءنا</span> باشد و آیات ما بین آن دو جمله‌های معترضه باشد، از سیاق بعید است. و بنا بر این قول، لفظ <em>قال</em>  به همان معنای ظاهری به کار رفته، و مراد از <em>قوم</em> آن عده از مردمند که بر رسالت و کتاب او طعنه می‌زدند. </p> <p><code class="aya" rel="25_31"/> <span class="aya" rel="25_31" data-words="1-14">و کذلک جعلنا لکل نبی عدوا من المجرمین و کفی بربک هادیا و نصیرا</span> یعنی همان طور که این مجرمین را دشمن تو کردیم، برای هر پیغمبری دشمنی از قومش قرار دادیم، یعنی این از سنت جاری در میان انبیاء و امتها است، پس تو خیلی ناراحت نباش، و دشمنی‌های اینان بر تو گران نیاید. پس این آیه در مقام تسلیت رسول خدا (ص) است. </p> <p>و معنای قرار دادن دشمن از مجرمین این است که خداوند گناهکاران را به جرم   <code class="page" rel="15,284"/> گناهشان، بر دلهایشان مهر می‌زند، در نتیجه دشمن حق می‌شوند و داعی به سوی حق را دشمن می‌دارند، پس دشمنیشان با رسول خدا (ص) به طور مجاز به خدا نسبت داده می‌شود. </p> <p>و اینکه فرمود: <span class="aya" rel="25_31" data-words="9-14">و کفی بربک هادیا و نصیرا</span> معنایش-به طوری که از سیاق بر می‌آید این است که امر دشمنی و عناد آنان، تو را به هول و هراس نیندازد، و از ایشان در کار اهتدای مردم و نفوذ دینت در مردم و بین مردم نترس که پروردگارت برایت بس است، که هر کس از مردم استحقاق هدایت دارد، و استعداد آن را دارد، هدایت کند، و لو اینکه اینان کافر شوند، و طغیان کنند. </p> <p>پس اهتدای مردم منوط و وابسته به اهتدای این کفار نیست، و خدایت برای نصرت تو، و دین تو بس است که بدان مبعوثت کرده یاری می‌کند، هر چند که اینان از آن دوری کنند، و تو را و دینت را یاری نمایند، پس این جمله به منظور استغناء از کفار بیان شده. </p> <p>پس معلوم شد که صدر آیه برای تسلی رسول خدا (ص)، و ذیل آن به منظور استغناء از مجرمین‌قومش ابراز شده است، و در جمله <em>و کفی بربک</em> که اولا صفت ربوبیت از میان صفات خداوندی اخذ شده، و در ثانی آن را اضافه به کاف خطاب نموده و نفرموده: <em>و کفی باللَّه</em> به منظور تایید آن جناب بوده است. </p> <h3>بحث روایتی‌ <span class="title" rel="25_23 25_24 25_22 25_27 25_21 25_25 25_26 25_28 25_29 25_30 25_31"> (روایاتی در باره حبط اعمال و در ذیل آیات گذشته مربوط به اهل جنت و نار) </span> </h3> <p> در تفسیر برهان از کتاب <em>الجنة و النار</em> به سند خود از جابر بن یزید جعفی از امام باقر (ع) روایت کرده که در ضمن حدیثی که در آن مساله قبض روح کفار را ذکر می‌کند، فرموده است: پس وقتی جان به گلوگاه می‌رسد، ملائکه به پشت و روی او می‌کوبند، و گفته می‌شود: در آرید جانهای خود را، امروز به خاطر سخنانی که درباره خدا می‌گفتید، و به ناحق، نسبت‌ها می‌دادید، و به خاطر اینکه از آیات او استکبار می‌ورزیدید به عذاب خواری گرفتار و کیفر می‌شوید و این همان است که آیه شریفه‌ <span class="aya" rel="25_22" data-words="1-11">یوم یرون الملائکة لا بشری یومئذ للمجرمین و یقولون حجرا محجورا</span> متعرض آن است، پس ملائکه می‌گویند بهشت بر شما حرام و محرم است<span class="footnote" rel="1" title="الدر المنثور، ج ۵، ص ۶۶">*</span>. </p> <p>   <code class="page" rel="15,285"/> و <span class="phrase">در الدر المنثور است که عبد الرزاق، فاریابی، ابن منذر و ابن ابی حاتم، از علی بن ابی طالب روایت کرده‌اند که گفت: کلمه <em rel="fa_25_23_9-9" data-sentence="116:190">هباء</em> به معنای باد غباری است که بالا می‌شود و می‌رود و اثری از آن باقی نمی‌ماند، خدا هم با اعمال کفار این طور معامله می‌کند<span class="footnote" rel="1" title="الدر المنثور، ج ۵، ص ۶۸">*</span>.</span> </p> <p>باز در همان کتاب است که سماویه در کتاب فوائدش، از سالم مولای ابی حذیفة روایت کرده که گفت: رسول خدا (ص) فرمود: در روز قیامت مردمی را می‌آورند که با آنان حسناتی است مانند کوه‌های تهامه، تا می‌رسند خدای تعالی اعمالشان را چون غبار پراکنده می‌کند، و خودشان را به آتش می‌اندازد. </p> <p>سالم می‌گوید: عرضه داشتم یا رسول اللَّه پدر و مادرم فدایت، برای ما این قوم را معرفی کن، فرمود: قومی هستند که نماز می‌خوانند و روزه می‌گیرند و مقداری از سنت شب را نیز اتیان می‌کنند، و لیکن وقتی به چیزی از حرام برمی‌خورند، به سویش می‌پرند، خدای تعالی هم اعمالشان را هیچ و پوچ می‌کند<span class="footnote" rel="2" title="مجمع البیان، ج ۷، ص ۱۶۷">*</span>. </p> <p>و در کافی به سند خود از سلیمان بن خالد روایت کرده که گفت: از امام صادق  (ع) از آیه‌ <span class="aya" rel="25_23" data-words="1-10">و قدمنا إلی ما عملوا من عمل فجعلناه هباء منثورا</span> پرسیدم، فرمود: به خدا سوگند اعمالشان از سفیدی پارچه چلوار سفیدتر است، و لیکن وقتی حرامی به ایشان پیشنهاد می‌شود دل از آن نمی‌کنند<span class="footnote" rel="3" title="اصول کافی، ج ۲، ص ۸۱، ح ۵">*</span>. </p> <p>مؤلف: و این معنا در همان کتاب و غیر آن از آن جناب و از پدرش (ع) به چند طریق روایت شده. </p> <p>و در کافی نیز به سند خود از عبد الاعلی و به اسناد دیگر از سوید بن غفلة روایت کرده که گفت امیر المؤمنین (ع) در حدیثی فرمود: مؤمن را در قبرش می‌گذارند، آن گاه قبرش را دو ملک گشاد می‌کنند، تا آنجا که چشمش کار کند آن را گشاد می‌کنند آن گاه دری از بهشت به رویش باز نموده، به او می‌گویند بخواب با چشم روشن، همچون خواب جوان نورس، چون خدای تعالی می‌فرماید: <span class="aya" rel="25_24" data-words="1-8">أصحاب الجنة یومئذ خیر مستقرا و أحسن مقیلا</span><span class="footnote" rel="4" title="فروع کافی، ج ۳، ص ۲۳۲ ضمن ح ۱">*</span>. </p> <p><span class="phrase">مؤلف: این روایت-به طوری که ملاحظه می‌فرمایید-آیه شریفه را جزو آیات برزخ         <code class="page" rel="15,286"/> قرار داده، و با جمله به او می‌گویند بخواب... به نکته تعبیر آیه به <em rel="fa_25_24_8-8" data-sentence="186:32">مقیل</em> اشاره می‌کند  (توجه داشته باش).</span> </p> <p>و در الدر المنثور است که ابو نعیم از طریق کلبی از ابی صالح از ابن عباس روایت کرده که گفت: عقبة بن ابی معیط، از هیچ سفری نمی‌آمد مگر آنکه طعامی می‌ساخت و همه اهل مکه را دعوت می‌کرد، و بسیار با رسول خدا (ص) می‌نشست، و از گفتگوی او خوشش می‌آمد، ولی در آخر بدبختی گریبانگیرش شد. </p> <p>پس روزی از سفری بیامد، و طعامی درست کرد، و رسول خدا (ص) را به طعام خود دعوت کرد، حضرت فرمود: هرگز طعام تو را نخواهم خورد مگر وقتی که شهادت دهی معبودی جز خدا نیست و من رسول خدایم، عقبه گفت: برادر زاده بخور، فرمود نمی‌خورم مگر وقتی به این معنا شهادت دهی، پس شهادت داد، و حضرت از طعامش خورد. </p> <p>وقتی این خبر به گوش ابی بن خلف رسید نزد او شد و گفت ای عقبه تو هم از دین در آمدی؟ !و ابی از دوستان عقبه بود. گفت: نه، در نیامدم، ولی این مرد بر من وارد شد، و از غذا خوردن امتناع کرد، مگر وقتی که شهادت دهم، من شرم کردم که غذا نخورده از خانه‌ام بیرون شود، شهادت دادم، ابی گفت من از تو خوشنود نمی‌شوم مگر آنکه بروی آب دهان به روی او بیندازی، عقبه همین کار را کرد، رسول خدا (ص) فرمود تو را خارج مکه نبینم که به قتلت می‌رسانم، در جنگ بدر عقبه اسیر شد، و به طور صبر کشته گشت، ولی تا آن روز هیچ کس را با شکنجه نکشته بودند<span class="footnote" rel="1" title="مجمع البیان، ج ۷، ص ۱۶۷">*</span>. </p> <p>مؤلف: در روایات بسیاری در ذیل: <span class="aya" rel="25_27" data-words="7-13">یقول یا لیتنی اتخذت مع الرسول سبیلا</span> آمده که سبیل، علی (ع) است، ولی اینگونه روایات مربوط به بطن قرآن و یا از قبیل تطبیق آیه با مصداق است نه تفسیر. </p> 
