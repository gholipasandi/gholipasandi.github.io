<h3 class="ayas">سوره الفاتحة آیه‌های ۱ تا ۵</h3><code class="section" rel="1_1-5"/><h3>ترجمه آیات: </h3> <p> <span class="trans" rel="1_1">بنام خدایی که هم رحمتی عام دارد و هم رحمتی خاص به نیکان. «۱» </span><span class="trans" rel="1_2">ستایش مر خدا را که مالک و مدبر همه عوالم است. «۲» </span><span class="trans" rel="1_3">هم رحمتی عام دارد و هم رحمتی خاص به نیکان. «۳» </span><span class="trans" rel="1_4">خدایی که مالکیت علی الاطلاقش در روز جزا. «۴» </span><span class="trans" rel="1_5">برای همه مکشوف میشود تنها تو را می‌پرستیم و تنها از تو یاری می‌طلبیم «۵» </span></p> <h3>بیان‌ <span class="title" rel="1_1"><span class="phrase">سبب ابتداء به <em rel="fa_1_1_1-2" data-sentence="14:0">بسم اللَّه</em></span> </span> </h3> <p> <span class="aya" rel="1_1" data-words="1-4">بسم الله الرحمن الرحیم</span> بسیار می‌شود که مردم، عملی را که می‌کنند، و یا می‌خواهند آغاز آن کنند، عمل خود را با نام عزیزی و یا بزرگی آغاز می‌کنند، تا باین وسیله مبارک و پر اثر شود، و نیز آبرویی و احترامی به خود بگیرد، و یا حد اقل باعث شود که هر وقت نام آن عمل و یا یاد آن به میان<code class="page" rel="1,25"/> می‌آید، به یاد آن عزیز نیز بیفتند. </p> <h3> <span class="title" rel="1_1 1_2 1_3 1_4 1_5">آغاز نمودن اعمال و گفتار با نام خدا ادب است و عمل را خدایی و نیک فرجام می‌کند</span> </h3> <p> عین این منظور را در نامگذاریها رعایت می‌کنند، مثلا می‌شود که مولودی که برایشان متولد می‌شود، و یا خانه، و یا مؤسسه‌ای که بنا می‌کنند، بنام محبوبی و یا عظیمی نام می‌گذارند، تا آن نام با بقاء آن مولود، و آن بنای جدید، باقی بماند، و مسمای اولی به نوعی بقاء یابد، و تا مسمای دومی باقی است باقی بماند، مثل کسی که فرزندش را به نام پدرش نام می‌گذارد، تا همواره نامش بر سر زبانها بماند، و فراموش نشود. </p> <p>این معنا در کلام خدای تعالی نیز جریان یافته، خدای تعالی کلام خود را به نام خود که عزیزترین نام است آغاز کرده، تا آنچه که در کلامش هست مارک او را داشته باشد، و مرتبط با نام او باشد، و نیز ادبی باشد تا بندگان خود را به آن ادب، مؤدب کند، و بیاموزد تا در اعمال و افعال و گفتارهایش این ادب را رعایت نموده، آن را با نام وی آغاز نموده، مارک وی را به آن بزند، تا عملش خدایی شده، صفات اعمال خدا را داشته باشد، و مقصود اصلی از آن اعمال، خدا و رضای او باشد، و در نتیجه باطل و هالک و ناقص و ناتمام نماند، چون به نام خدایی آغاز شده که هلاک و بطلان در او راه ندارد. </p> <p>خواهید پرسید که دلیل قرآنی این معنا چیست؟ در پاسخ می‌گوئیم دلیل آن این است که خدای تعالی در چند جا از کلام خود بیان فرموده: که آنچه برای رضای او و به خاطر او و به احترام او انجام نشود باطل و بی اثر خواهد بود، و نیز فرموده: بزودی بیک یک اعمالی که بندگانش انجام داده می‌پردازد، و آنچه به احترام او و به خاطر او انجام نداده‌اند نابود و هباء منثورا می‌کند، و آنچه به غیر این منظور انجام داده‌اند، حبط و بی اثر و باطل می‌کند، و نیز فرموده: هیچ چیزی جز وجه کریم او بقاء ندارد، در نتیجه هر چه به احترام او و وجه کریمش و به خاطر رضای او انجام شود، و به نام او درست شود باقی می‌ماند، چون خود او باقی و فنا ناپذیر است، و هر امری از امور از بقاء، آن مقدار نصیب دارد، که خدا از آن امر نصیب داشته باشد. </p> <p>و نیز این معنا همانست که حدیث مورد اتفاق شیعه و سنی آن را افاده می‌کند، و آن این است که‌رسول خدا ص فرمود:  هر امری از امور که اهمیتی داشته باشد، اگر به نام خدا آغاز نشود، ناقص و أبتر می‌ماند، و به نتیجه نمی‌رسد<span class="footnote" rel="1" title="تفسیر صافی ج ۱ ص ۵۲">*</span> و کلمه ابتر بمعنای چیزیست که آخرش بریده باشد. </p> <p>از همین جا می‌توانیم بگوئیم حرف باء که در اول بسم اللَّه است، از میان معناهایی که برای آنست، معنای ابتداء با این معنایی که ما ذکر کردیم مناسب‌تر است، در نتیجه معنای جمله این می‌شود: که من به نام خدا آغاز می‌کنم. </p> <h3> <span class="title" rel="1_1 1_2 1_3 1_4 1_5">غرض از سراسر قرآن یک امر است و آن هدایت، این یک امر با نام خدا آغاز شده</span> </h3> <p> مخصوصا این تناسب از این جهت روشن‌تر به نظر می‌رسد که کلام خدا با این جمله آغاز شده، و کلام، خود فعلی است از افعال، و ناگزیر دارای وحدتی است، و وحدت کلام به وحدت معنا و مدلول آن است، پس لا جرم کلام خدا از اول تا به آخرش معنای واحدی دارد، و آن معنای واحد غرضی است که به خاطر آن غرض، کلام خود را به بندگان خود القاء کرده است. </p> <p>حال آن معنای واحدی که غرض از کلام خدای تعالی است چیست؟ از آیه: <span class="aya" rel="5_15-16" data-words="19-29">قد جاءکم من الله نور و کتاب مبین، یهدی به الل</span>، از سوی خدا به سوی شما نوری و کتابی آشکار آمد، که به سوی خدا راه می‌نماید...،<span class="footnote" rel="1" title="سوره مائده آیه ۱۶">*</span> و آیاتی دیگر، که خاصیت و نتیجه از کتاب و کلام خود را هدایت بندگان دانسته، فهمیده میشود: که آن غرض واحد هدایت خلق است، پس در حقیقت هدایت خلق با نام خدا آغاز شده، خدایی که مرجع همه بندگان است، خدایی که رحمان است، و به همین جهت سبیل رحمتش را برای عموم بندگانش چه مؤمن و چه کافر بیان می‌کند، آن سبیلی که خیر هستی و زندگی آنان در پیمودن آن سبیل است، و خدایی که رحیم است، و به همین جهت سبیل رحمت خاصه‌اش را برای خصوص مؤمنین بیان می‌کند، آن سبیلی که سعادت آخرت آنان را تامین نموده، و به دیدار پروردگارشان منتهی می‌شود، و در جای دیگر از این دو قسم رحمتش، یعنی رحمت عامه و خاصه‌اش خبر داده، فرمود: <span class="aya" rel="7_156" data-words="20-27">و رحمتی وسعت کل شیء، فسأکتبها للذین یتقو</span>، رحمتم همه چیز را فرا گرفته، و بزودی همه آن را به کسانی که تقوی پیشه کنند اختصاص می‌دهم<span class="footnote" rel="2" title="سوره اعراف آیه ۱۵۶">*</span> این ابتداء به نام خدا نسبت به تمامی قرآن بود، که گفتیم غرض از سراسر قرآن یک امر است، و آن هدایت است، که در آغاز قرآن این یک عمل با نام خدا آغاز شده است. </p> <h3> <span class="title" rel="1_5 1_1 1_2 1_3 1_4">علت ابتداء هر سوره با بسم اللَّه</span> </h3> <p> و اما اینکه این نام شریف بر سر هر سوره تکرار شده، نخست باید دانست که خدای سبحان کلمه سوره را در کلام مجیدش چند جا آورده، از آن جمله فرموده: <span class="aya" rel="10_38" data-words="5-7">فأتوا بسورة مثله</span>،<span class="footnote" rel="3" title="سوره یونس آیه ۳۸">*</span> و فرموده: <span class="aya" rel="11_13" data-words="5-9">فأتوا بعشر سور مثله مفتریات</span><span class="footnote" rel="4" title="سوره هود آیه ۱۳">*</span> و فرموده: <span class="aya" rel="9_86" data-words="2-4">إذا أنزلت سورة</span>،<span class="footnote" rel="5" title="توبه آیه ۸۶">*</span> و فرموده: <span class="aya" rel="24_1" data-words="1-4">سورة أنزلناها و فرضناها</span>.<span class="footnote" rel="6" title="سوره نور آیه ۱">*</span> از این آیات می‌فهمیم که هر یک از این سوره‌ها طائفه‌ای از کلام خدا است، که برای خود و جداگانه، وحدتی دارند، نوعی از وحدت، که نه در میان ابعاض یک سوره هست، و نه میان سوره‌ای و سوره‌ای دیگر. </p> <p>و نیز از اینجا می‌فهمیم که اغراض و مقاصدی که از هر سوره بدست می‌آید مختلف است، و هر سوره‌ای غرضی خاص و معنای مخصوصی را ایفاء می‌کند، غرضی را که تا سوره تمام نشود             <code class="page" rel="1,27"/> آن غرض نیز تمام نمی‌شود، و بنا بر این جمله بسم اللَّه در هر یک از سوره‌ها راجع به آن غرض واحدی است که در خصوص آن سوره تعقیب شده است. </p> <p>پس بسم اللَّه در سوره حمد راجع به غرضی است که در خصوص این سوره هست و آن معنایی که از خصوص این سوره بدست می‌آید، و از ریخت این سوره برمی‌آید حمد خدا است، اما نه تنها بزبان، بلکه باظهار عبودیت، و نشان دادن‌عبادت و کمک خواهی و در خواست هدایت است، پس کلامی است که خدا به نیابت از طرف بندگان خود گفته، تا ادب در مقام اظهار عبودیت را به بندگان خود بیاموزد. </p> <p>و اظهار عبودیت از بنده خدا همان عملی است که می‌کند، و قبل از انجامش بسم اللَّه می‌گوید، و امر ذی بال و مهم همین کاری است که اقدام بر آن کرده، پس ابتدا به نام خدای سبحان هم راجع به او است، و معنایش این است: خدایا من به نام تو عبودیت را برای تو آغاز می‌کنم، پس باید گفت: متعلق باء در بسم اللَّه سوره حمد <em>ابتداء</em> است، در حقیقت می‌خواهیم اخلاص در مقام عبودیت، و گفتگوی با خدا را به حد کمال برسانیم، و بگوئیم پروردگارا حمد تو را با نام تو آغاز می‌کنم، تا این عملم نشانه و مارک تو را داشته باشد، و خالص برای تو باشد، ممکن هم هست همانطور که قبلا گفتیم متعلق آن فعل ابتداء باشد، و معنایش این باشد که خدایا من خواندن سوره و یا قرآن را با نام تو آغاز می‌کنم، بعضی هم گفته‌اند:  باء استعانت است، و لکن معنی ابتداء مناسب‌تر است، برای اینکه در خود سوره، مسئله استعانت صریحا آمده، و فرمود: <span class="aya" rel="1_5" data-words="4-5">إیاک نستعین</span>، دیگر حاجت به آن نبود که در بسم اللَّه نیز آن را بیاورد. </p> <h3> <span class="title" rel="1_1 1_2 1_3 1_4 1_5">معنی و موارد استعمال لفظ <em>اسم</em> </span> </h3> <p> و اما اسم؟ این کلمه در لغت بمعنای لفظی است که بر مسمی دلالت کند، و این کلمه از ماده  سمه اشتقاق یافته، و سمه به معنای داغ و علامتی است که بر گوسفندان می‌زدند، تا مشخص شود کدامیک از کدام شخص است، و ممکن هم هست اشتقاقش از سمو به معنای بلندی باشد، مبدأ اشتقاقش هر چه باشد کاری نداریم، فعلا آنچه لغت و عرف از لفظ اسم می‌فهمد، لفظ دلالت کننده است، و معلوم است که لازمه این معنا این است که غیر مدلول و مسمی باشد. </p> <p>البته این یک استعمال است، استعمال دیگر اینکه اسم بگوئیم و مرادمان از آن ذاتی باشد که وصفی از اوصافش مورد نظر ما است، که در این مورد کلمه اسم دیگر از مقوله الفاظ نیست، بلکه از اعیان خارجی است، چون چنین اسمی همان مسمای کلمه اسم به معنای قبلی است. </p> <p>مثلا کلمه عالم-دانا-که یکی از اسماء خدای تعالی است اسمی است که دلالت می‌کند بر آن ذاتی که به این اسم مسمی شده، و آن ذات عبارت است از ذات بلحاظ صفت علمش، و همین کلمه در عین حال اسم است برای ذاتی که از خود آن ذات جز از مسیر صفاتش خبری نداریم، در<code class="page" rel="1,28"/> مورد اول اسم از مقوله الفاظ بود، که بر معنایی دلالت می‌کرد، ولی در مورد دوم، دیگر اسم لفظ نیست، بلکه ذاتی است از ذوات که دارای وصفی است از صفات. </p> <p>و اما اینکه چرا با این کلمه چنین معامله‌ای شده، که یکی مانند سایر کلمات از مقوله الفاظ، و جایی دیگر از مقوله اعیان خارجی باشد؟ در پاسخ می‌گوئیم علتش این شده که نخست دیده‌اند لفظ اسم وضع شده برای الفاظی که دلالت بر مسمیاتی کند، ولی بعدها بر خوردند که اوصاف هر کسی در معرفی او و متمایز کردنش از دیگران کار اسم را می‌کند، به طوری که اگر اوصاف کسی طوری در نظر گرفته شود که ذات او را حکایت کند، آن اوصاف درست کار الفاظ را می‌کند، چون الفاظ بر ذوات خارجی دلالت می‌کند، و چون چنین دیدند، اینگونه اوصاف را هم اسم نامیدند. </p> <p>نتیجه این نامگذاری این شد که فعلا اسم همانطور که در مورد لفظ استعمال می‌شود، و بان لحاظ اصلا امری لفظی است، همچنین در مورد صفات معرف هر کسی نیز استعمال می‌شود، و به این لحاظ از مقوله الفاظ نیست، بلکه از اعیان است. </p> <p>آن گاه دیدند آن چیزی که دلالت می‌کند بر ذات، و از هر چیزی به ذات نزدیکتر است، اسم بمعنای دوم است،  که با تجزیه و تحلیل عقلی اسم شده، و اگر اسم به معنای اول بر ذات دلالت می‌کند، با وساطت اسم بمعنای دوم است، از این رو اسم بمعنای دوم را اسم نامیدند، و اسم به معنای اول را اسم اسم. </p> <p>البته همه اینها که گفته شد مطالبی است که تحلیل عقلی آن را دست می‌دهد، و نمی‌شود لغت را حمل بر آن کرد، پس هر جا کلمه اسم را دیدیم، ناگزیریم حمل بر همان معنای اول کنیم. </p> <p>در صدر اول اسلام این نزاع همه مجامع را بخود مشغول کرده بود، و متکلمین بر سر آن مشاجره‌ها می‌کردند، که آیا اسم عین مسمی است؟ و یا غیر آنست؟ و لکن اینگونه مسائل دیگر امروز مطرح نمی‌شود، چون آن قدر روشن شده که به حد ضرورت رسیده است، و دیگر صحیح نیست که آدمی خود را به آن مشغول نموده، قال و قیل صدر اول را مورد بررسی قرار دهد، و حق را به یک طرف داده، سخن دیگری را ابطال کند، پس بهتر آن است که ما نیز متعرض آن نشویم. </p> <h3> <span class="title" rel="1_1"><span class="phrase">توضیح لفظ جلاله <em rel="fa_1_1_2-2" data-sentence="16:0">اللَّه</em></span> </span> </h3> <p> و اما لفظ جلاله اللَّه، اصل آن ال اله بوده، که همزه دومی در اثر کثرت استعمال حذف شده، و بصورت اللَّه در آمده است، و کلمه اله از ماده إله باشد، که به معنای پرستش است، وقتی می‌گویند اله الرجل و یاله، معنایش این است که فلانی عبادت و پرستش کرد، ممکن هم هست از ماده و ل ه باشد، که بمعنای تحیر و سرگردانی است، و کلمه نامبرده بر وزن فعال به کسره فاء، و بمعنای مفعول مالوه است، هم چنان که کتاب بمعنای مکتوب نوشته شده می‌باشد، و اگر خدای را اله گفته‌اند، چون مالوه و معبود است، و یا بخاطر آن است که عقول بشر در شناسایی او حیران و<code class="page" rel="1,29"/> سرگردان است. </p> <p>و ظاهرا کلمه اللَّه در اثر غلبه استعمال علم اسم خاص خدا شده، و گر نه قبل از نزول قرآن این کلمه بر سر زبانها دائر بود، و عرب جاهلیت نیز آن را می‌شناختند، هم چنان که آیه شریفه: <span class="aya" rel="43_87" data-words="1-7">و لئن سألتهم من خلقهم؟ لیقولن الل</span> و اگر از ایشان بپرسی چه کسی ایشان را خلق کرده، هر آینه خواهند گفت: اللَّه،<span class="footnote" rel="1" title="زخرف آیه ۸۷">*</span> و آیه: <span class="aya" rel="6_136" data-words="11-17">فقالوا هذا لله بزعمهم، و هذا لشرکائن</span>، پس در باره قربانیان خود گفتند: این مال اللَّه، و این مال شرکائی که ما برای خدا داریم،<span class="footnote" rel="2" title="انعام آیه ۱۳۶">*</span> این شناسایی را تصدیق می‌کند. </p> <p>از جمله ادله‌ای که دلالت می‌کند بر اینکه کلمه اللَّه علم و اسم خاص خدا است، این است که خدای تعالی به تمامی اسماء حسنایش و همه افعالی که از این اسماء انتزاع و گرفته شده، توصیف می‌شود، ولی با کلمه اللَّه توصیف نمی‌شود، مثلا می‌گوییم اللَّه رحمان است، رحیم است، ولی بعکس آن نمیگوئیم، یعنی هرگز گفته نمیشود: که رحمان این صفت را دارد که اللَّه است و نیز می‌گوییم  رحم اللَّه و علم اللَّه و رزق اللَّه، خدا رحم کرد، و خدا دانست، و خدا روزی داد، ولی هرگز نمیگوئیم اللَّه الرحمن، رحمان اللَّه شد، و خلاصه، اسم جلاله نه صفت هیچیک از اسماء حسنای خدا قرار می‌گیرد، و نه از آن چیزی به عنوان صفت برای آن اسماء گرفته میشود. </p> <p>از آنجایی که وجود خدای سبحان که اله تمامی موجودات است، خودش خلق را به سوی صفاتش هدایت می‌کند، و می‌فهماند که به چه اوصاف کمالی متصف است، لذا می‌توان گفت که کلمه  اللَّه بطور التزام دلالت بر همه صفات کمالی او دارد، و صحیح است بگوئیم لفظ جلاله اللَّه اسم است برای ذات واجب الوجودی که دارنده تمامی صفات کمال است، و گر نه اگر از این تحلیل بگذریم، خود کلمه اللَّه پیش از اینکه نام خدای تعالی است، بر هیچ چیز دیگری دلالت ندارد، و غیر از عنایتی که در ماده ا ل ه است، هیچ عنایت دیگری در آن بکار نرفته است. </p> <h3> <span class="title" rel="1_1 1_2 1_3 1_4 1_5">معنی رحمن و رحیم و فرق آن دو</span> </h3> <p> و اما دو وصف رحمان و رحیم، دو صفتند که از ماده رحمت اشتقاق یافته‌اند، و رحمت صفتی است انفعالی، و تاثر خاصی است درونی، که قلب هنگام دیدن کسی که فاقد چیزی و یا محتاج به چیزی است که نقص کار خود را تکمیل کند، متاثر شده، و از حالت پراکندگی به حالت جزم و عزم در می‌آید، تا حاجت آن بیچاره را بر آورد، و نقص او را جبران کند، چیزی که هست این معنا با لوازم امکانیش در باره خدا صادق نیست، و به عبارت دیگر، رحمت در خدای تعالی هم به معنای تاثر قلبی نیست، بلکه باید نواقص امکانی آن را حذف کرد، و باقی مانده را که همان اعطاء، و افاضه، و رفع حاجت حاجتمند است، به خدا نسبت داد. </p> <p>     <code class="page" rel="1,30"/> کلمه رحمان صیغه مبالغه است که بر کثرت و بسیاری رحمت دلالت می‌کند، و کلمه  رحیم بر وزن فعیل صفت مشبهه است، که ثبات و بقاء و دوام را میرساند، پس خدای رحمان معنایش خدای کثیر الرحمة، و معنای رحیم خدای دائم الرحمة است، و بهمین جهت مناسب با کلمه رحمت این است که دلالت کند بر رحمت کثیری که شامل حال عموم موجودات و انسانها از مؤمنین و کافر می‌شود، و به همین معنا در بسیاری از موارد در قرآن استعمال شده، از آن جمله فرموده: <span class="aya" rel="20_5" data-words="1-4">الرحمن علی العرش استو</span>، مصدر رحمت عامه خدا عرش است که مهیمن بر همه موجودات است<span class="footnote" rel="1" title="سوره طه آیه ۵">*</span> و نیز فرموده: <span class="aya" rel="19_75" data-words="1-9">قل من کان فی الضلالة فلیمدد له الرحمن مد</span>، بگو آن کس که در ضلالت است باید خدا او را در ضلالتش مدد برساند<span class="footnote" rel="2" title="سوره مریم آیه ۷۵">*</span> و از این قبیل موارد دیگر. </p> <p>و نیز بهمین جهت مناسب‌تر آنست که کلمه رحیم بر نعمت دائمی، و رحمت ثابت و باقی او دلالت کند، رحمتی که تنها بمؤمنین افاضه می‌کند، و در عالمی افاضه می‌کند که فنا ناپذیر است، و آن عالم آخرت است، هم چنان که خدای تعالی فرمود: <span class="aya" rel="33_43" data-words="12-15">و کان بالمؤمنین رحیم</span>، خداوند همواره، به خصوص‌مؤمنین رحیم بوده است،<span class="footnote" rel="3" title="سوره احزاب آیه ۴۳">*</span> و نیز فرموده: <span class="aya" rel="9_117" data-words="26-29">إنه بهم رؤف رحی</span>، بدرستی که او به ایشان رئوف و رحیم است،<span class="footnote" rel="4" title="سوره توبه آیه ۱۱۷">*</span> و آیاتی دیگر، و به همین جهت بعضی گفته‌اند: رحمان عام است، و شامل مؤمن و کافر می‌شود، و رحیم خاص مؤمنین است. </p> <h3> <span class="title" rel="1_2 1_1 1_3 1_4 1_5">معنی حمد و فرق آن با مدح</span> </h3> <p> <span class="aya" rel="1_2" data-words="1-2">الحمد لله</span> کلمه حمد بطوری که گفته‌اند به معنای ثنا و ستایش در برابر عمل جمیلی است که ثنا شونده باختیار خود انجام داده، بخلاف کلمه مدح که هم این ثنا را شامل میشود، و هم ثنای بر عمل غیر اختیاری را، مثلا گفته می‌شود من فلانی را در برابر کرامتی که دارد حمد و مدح کردم ولی در مورد تلألؤ یک مروارید، و یا بوی خوش یک گل نمی‌گوئیم آن را حمد کردم بلکه تنها می‌توانیم بگوئیم آن را مدح کردم. </p> <p>حرف الف و لام که در اول این کلمه آمده استغراق و عمومیت را می‌رساند، و ممکن است لام جنس باشد، و هر کدام باشد مالش یکی است. </p> <p>برای اینکه خدای سبحان می‌فرماید: <span class="aya" rel="40_62" data-words="1-6">ذلکم الله ربکم خالق کل شی</span>، این است خدای شما که خالق هر چیز است،<span class="footnote" rel="5" title="سوره غافر آیه ۶۲">*</span> و اعلام میدارد که هر موجودی که مصداق کلمه چیز باشد، مخلوق خداست، و نیز فرموده: <span class="aya" rel="32_7" data-words="1-5">الذی أحسن کل شیء خلق</span> آن خدایی که هر چه را خلق کرده زیبایش کرده،<span class="footnote" rel="6" title="سوره سجده آیه ۷">*</span> و اثبات کرده که هر چیزی که مخلوق است به آن             <code class="page" rel="1,31"/> جهت که مخلوق او است و منسوب به او است حسن و زیبا است، پس حسن و زیبایی دائر مدار خلقت است، هم چنان که خلقت دائر مدار حسن میباشد، پس هیچ خلقی نیست مگر آنکه به احسان خدا حسن و به اجمال او جمیل است، و بعکس هیچ حسن و زیبایی نیست مگر آنکه مخلوق او، و منسوب به او است. </p> <p>و نیز فرموده: <span class="aya" rel="39_4" data-words="13-16">هو الله الواحد القها</span> او است خدای واحد قهار،<span class="footnote" rel="1" title="سوره زمر آیه ۴">*</span> نیز فرموده: <span class="aya" rel="20_111" data-words="1-5">و عنت الوجوه للحی القیو</span>، ذلیل و خاضع شد وجوه در برابر حی قیوم<span class="footnote" rel="2" title="سوره طه آیه ۱۱۱">*</span> و در این دو آیه خبر داده است از اینکه هیچ چیزی را به اجبار کسی و قهر قاهری نیافریده، و هیچ فعلی را به اجبار اجبار کننده‌ای انجام نمیدهد، بلکه هر چه خلق کرده با علم و اختیار خود کرده، در نتیجه هیچ موجودی نیست مگر آنکه فعل اختیاری او است، آن هم فعل جمیل و حسن، پس از جهت فعل تمامی حمدها از آن او است. </p> <p>و اما از جهت اسم، یک جا فرموده: <span class="aya" rel="20_8" data-words="1-8">الله لا إله إلا هو له الأسماء الحسن</span>، خدا است که معبودی جز او نیست، و او را است اسماء حسنی،<span class="footnote" rel="3" title="سوره طه آیه ۸">*</span> و جایی دیگر فرموده: <span class="aya" rel="7_180" data-words="1-12">و لله الأسماء الحسنی فادعوه بها و ذروا الذین یلحدون فی أسمائ</span>، خدای را است اسمایی حسنی، پس او را به آن اسماء بخوانید، و آنان را که در اسماء او کفر می‌ورزند رها کنید، و بخودشان واگذارید،<span class="footnote" rel="4" title="سوره اعراف آیه ۱۸۰">*</span> و اعلام داشته که او هم در اسمائش جمیل است، و هم در افعالش، و هر جمیلی از او صادر می‌شود. </p> <p>پس روشن شد که خدای تعالی هم در برابر اسماء جمیلش محمود و سزاوار ستایش است، و هم در برابر افعال جمیلش، و نیز روشن شد که هیچ حمدی از هیچ حامدی در برابر هیچ امری محمود سر نمی‌زند مگر آنکه در حقیقت حمد خدا است، برای آنکه آن جمیلی که حمد و ستایش حامد متوجه آنست فعل خدا است، و او ایجادش کرده، پس جنس حمد و همه آن از آن خدا است. </p> <h3> <span class="title" rel="1_2 1_5 1_1 1_3 1_4">استشهاد بر اینکه جنس حمد و همه حمد از آن خدا است</span> </h3> <p> از سوی دیگر ظاهر سیاق و به قرینه التفاتی که در جمله: <span class="aya" rel="1_5" data-words="1-2">إیاک نعبد</span>...، بکار رفته، و ناگهان خدای سبحان مخاطب بندگان قرار گرفته، چنین دلالت دارد که سوره مورد بحث کلام بنده خداست، به این معنا که خدای تعالی در این سوره به بنده خود یاد می‌دهد که چگونه حمدش گوید، و چگونه سزاوار است ادب عبودیت را در مقامی که می‌خواهد اظهار عبودیت کند، رعایت نماید، و این ظاهر را جمله‌ <span class="aya" rel="1_2" data-words="1-2">الحمد لله</span> نیز تایید میکند. </p> <p>برای اینکه حمد توصیف است، و خدای سبحان خود را از توصیف واصفان از بندگانش         <code class="page" rel="1,32"/> </p><h3> <span class="title" rel="1_2 1_1 1_3 1_4 1_5">بیان اینکه خدا از حمد حامدان منزه است و دلیل آن</span> </h3> <p> منزه دانسته، و فرموده: <span class="aya" rel="37_159-160" data-words="1-8">سبحان الله عما یصفون، إلا عباد الله المخلصی</span>، خدا منزه است از آنچه توصیفش می‌کنند، مگر بندگان مخلص او،<span class="footnote" rel="1" title="سوره صافات آیه ۱۶۰">*</span> و در کلام مجیدش هیچ جا این اطلاق را مقید نکرده، و هیچ جا عبارتی نیاورده که حکایت کند حمد خدا را از غیر خدا، بجز عده‌ای از انبیاء مخلصش، که از آنان حکایت کرده که حمد خدا گفته‌اند، در خطابش به نوح ع فرموده: <span class="aya" rel="23_28" data-words="9-16">فقل الحمد لله الذی نجانا من القوم الظالمی</span>، پس بگو حمد آن خدایی را که ما را از قوم ستمکار نجات داد،<span class="footnote" rel="2" title="مؤمنون آیه ۲۸">*</span> و از ابراهیم حکایت کرده که گفت: <span class="aya" rel="14_39" data-words="1-10">الحمد لله الذی وهب لی علی الکبر إسماعیل و إسحا</span>،<span class="footnote" rel="3" title="سوره ابراهیم آیه ۳۹">*</span> سپاس خدایی را که در سر پیری اسماعیل و اسحاق را بمن داد و در چند جا از کلامش به رسول گرامیش محمد ص فرموده: که‌ <span class="aya" rel="27_93" data-words="1-4">و قل الحمد لل</span> بگو الحمد للَّه،<span class="footnote" rel="4" title="سوره نمل آیه ۹۳">*</span> و از داود و سلیمان ع حکایت کرده که: <span class="aya" rel="27_15" data-words="8-11">و قالا الحمد لل</span> گفتند: الحمد للَّه<span class="footnote" rel="5" title="سوره نمل آیه ۱۵">*</span> و از اهل بهشت یعنی پاک‌دلانی که از کینه درونی، و کلام بیهوده، و فسادانگیز پاکند، نقل کرده که آخرین کلامشان حمد خدا است، و فرموده: <span class="aya" rel="10_10" data-words="9-16">و آخر دعواهم أن الحمد لله رب العالمین</span>.<span class="footnote" rel="6" title="سوره یونس آیه ۱۰">*</span> و اما غیر این موارد هر چند خدای تعالی حمد را از بسیاری مخلوقات خود حکایت کرده، و بلکه آن را به همه مخلوقاتش نسبت داده، و فرموده: <span class="aya" rel="42_5" data-words="6-10">و الملائکة یسبحون بحمد ربهم</span>،<span class="footnote" rel="7" title="شوری آیه ۵">*</span> و نیز فرموده: <span class="aya" rel="13_13" data-words="1-4">و یسبح الرعد بحمده</span>،<span class="footnote" rel="8" title="سوره رعد آیه ۱۳">*</span> و نیز فرموده: <span class="aya" rel="17_44" data-words="10-16">و إن من شیء إلا یسبح بحمد</span>، هیچ چیز نیست مگر آنکه خدا را با حمدش تسبیح می‌گوید.<span class="footnote" rel="9" title="سوره اسراء آیه ۴۴">*</span> الا اینکه بطوری که ملاحظه می‌کنید همه جا خود را از حمد حامدان، مگر آن عده که گفتیم، منزه میدارد، هر جا سخن از حمد حامدان کرده، حمد ایشان را با تسبیح جفت کرده، و بلکه تسبیح را اصل در حکایت قرار داده، و حمد را با آن ذکر کرده، و همانطور که دیدید فرموده: تمامی موجودات با حمد خود او را تسبیح می‌گویند. </p> <p>خواهی پرسید چرا خدا منزه از حمد حامدان است؟ و چرا نخست تسبیح را از ایشان حکایت کرده؟ می‌گوییم برای اینکه غیر خدای تعالی هیچ موجودی به افعال جمیل او، و به جمال و کمال افعالش احاطه ندارد، هم چنان که به جمیل صفاتش و اسماءش که جمال افعالش ناشی از جمال آن صفات و اسماء است، احاطه ندارد، هم چنان که خودش فرموده: <span class="aya" rel="20_110" data-words="8-12">و لا یحیطون به علم</span>، احاطه علمی به او ندارند.<span class="footnote" rel="10" title="سوره طه آیه ۱۱۰">*</span>                     <code class="page" rel="1,33"/> بنا بر این، مخلوق خدا به هر وضعی که او را بستاید، به همان مقدار به او و صفاتش احاطه یافته است و او را محدود به حدود آن صفات دانسته، و به آن تقدیر اندازه گیری کرده، و حال آنکه خدای تعالی محدود بهیچ حدی نیست، نه خودش، و نه صفات، و اسمائش، و نه جمال و کمال افعالش، پس اگر بخواهیم او را ستایش صحیح و بی اشکال کرده باشیم، باید قبلا او را منزه از تحدید و تقدیر خود کنیم، و اعلام بداریم که پروردگارا!تو منزه از آنی که به تحدید و تقدیر فهم ما محدود شوی، هم چنان که خودش در این باره فرموده: <span class="aya" rel="16_74" data-words="5-11">إن الله یعلم و أنتم لا تعلمو</span>، خدا می‌داند و شما نمی‌دانید.<span class="footnote" rel="1" title="سوره نحل آیه ۷۴">*</span> اما مخلصین از بندگان او که گفتیم: حمد آنان را در قرآن حکایت کرده، آنان حمد خود را حمد خدا، و وصف خود را وصف او قرار داده‌اند، برای اینکه خداوند ایشان را خالص برای خود کرده. </p> <p>پس روشن شد آنچه که ادب بندگی اقتضاء دارد، این است که بنده خدا پروردگار خود را به همان ثنائی ثنا گوید که خود خدا خود را به آن ستوده، و از آن تجاوز نکند، هم چنان که در حدیث مورد اتفاق شیعه و سنی از رسول خدا ص رسیده که در ثنای خود می‌گفت:  لا احصی ثناء علیک، انت کما اثنیت علی نفسک<span class="footnote" rel="2" title="سنن ابی داود ج ۲ ص ۵۲">*</span> پروردگارا من ثناء تو را نمی‌توانم بشمارم، و بگویم، تو آن طوری که بر خود ثنا کرده‌ای. </p> <p>پس اینکه در آغاز سوره مورد بحث فرمود: <span class="aya" rel="1_2" data-words="1-2">الحمد لله</span> تا باخر، ادب عبودیت را می‌آموزد، و تعلیم می‌دهد که‌بنده او لایق آن نبود که او را حمد گوید، و فعلا که می‌گوید، به تعلیم و اجازه خود او است، او دستور داده که بنده‌اش بگوید. </p> <h3> <span class="title" rel="1_2 1_3 1_4 1_1 1_5">معنی رب <em>مالک مدبر</em> </span> </h3> <p> <span class="aya" rel="1_2-4" data-words="1-9">الحمد لله رب العالمین، الرحمن الرحیم، مالک یوم الدین</span>...، بیشتر اساتید قرائت خوانده‌اند ملک یوم الدین، اما کلمه رب معنای این کلمه مالکی است که امر مملوک خود را تدبیر کند، پس معنای مالک در کلمه رب خوابیده، </p><h3> <span class="title" rel="1_1 1_2 1_3 1_4 1_5">معنی مالکیت و تقسیم آن به حقیقی و اعتباری</span> </h3> <p> و ملک نزد ما اهل اجتماع و در ظرف اجتماع، یک نوع اختصاص مخصوص است. که بخاطر آن اختصاص، چیزی قائم به چیزی دیگر می‌شود، و لازمه آن صحت تصرفات است، و صحت تصرفات قائم به کسی می‌شود که مالک آن چیز است، وقتی می‌گوئیم: فلان متاع ملک من است، معنایش این است که آن متاع یک نوع قیامی بوجود من دارد، اگر من باشم می‌توانم در آن تصرف کنم، ولی اگر من نباشم دیگری نمی‌تواند در آن تصرف کند. </p> <p>     <code class="page" rel="1,34"/> البته این معنای ملک در ظرف اجتماع است، که مانند سایر قوانین اجتماع امری وضعی و اعتباری است، نه حقیقی، الا این که این امر اعتباری از یک امر حقیقی گرفته شده، که آن را نیز ملک می‌نامیم، توضیح این که ما در خود چیزهایی سراغ داریم که به تمام معنای کلمه، و حقیقتا ملک ما هستند، و وجودشان قائم به وجود ما است، مانند اجزاء بدن ما، و قوای بدنی ما، بینایی ما، و چشم ما، شنوایی ما، و گوش ما، چشایی ما، و دهان ما، لامسه ما، و پوست بدن ما، بویایی ما، و بینی ما، و نیز دست و پا و سایر اعضای بدن ما، که حقیقتا مال ما هستند، و می‌شود گفت مال ما هستند، چون وجودشان قائم به وجود ما است، اگر ما نباشیم چشم و گوش ما جدای از وجود ما هستی علیحده‌ای ندارند، و معنای این ملک همین است که گفتیم: اولا هستیشان قائم به هستی ما است، و ثانیا جدا و مستقل از ما وجود ندارند، ثالثا این که ما می‌توانیم طبق دلخواه خود از آنها استفاده کنیم، و این معنای ملک حقیقی است. </p> <p>آن گاه آنچه را هم که با دسترنج خود، و یا راه مشروعی دیگر بدست می‌آوریم، ملک خود می‌دانیم، چون این ملک هم مانند آن ملک چیزی است که ما به دلخواه خود در آن تصرف می‌کنیم، و لکن ملک حقیقی نیست، به خاطر این که ماشین سواری من و خانه و فرش من وجودش قائم بوجود من نیست، که وقتی من از دنیا می‌روم آنها هم با من از دنیا بروند، پس ملکیت آنها حقیقی نیست، بلکه قانونی، و چیزی شبیه بملک حقیقی است. </p> <h3> <span class="title" rel="1_1 1_2 1_3 1_4 1_5">مالکیت خدا حقیقی است و ملک حقیقی جدا از تدبیر متصور نیست</span> </h3> <p> از میان این دو قسم ملک آنچه صحیح است که به خدا نسبت داده شود، همان ملک حقیقی است، نه اعتباری، چون ملک اعتباری با بطلان اعتبار، باطل می‌شود، یک مال ما دام مال من است که نفروشم، و به ارث ندهم، و بعد از فروختن اعتبار ملکیت من باطل می‌شود، و معلوم است که مالکیت خدای تعالی نسبت به عالم باطل شدنی نیست. </p> <p>و نیز پر واضح است که ملک حقیقی جدای از تدبیر تصور ندارد، چون ممکن نیست فرضا کره زمین با همه موجودات زنده و غیر زنده روی آن در هستی خود محتاج بخدا باشد، ولی در آثار هستی مستقل از او و بی نیاز از او باشد، وقتی خدا مالک همه هستی‌ها است، هستی کره زمین از او است، و هستی حیات روی آن، و تمامی آثار حیات از او است، در نتیجه پس تدبیر امر زمین و موجودات در آن، و همه عالم از او خواهد بود، پس او رب تمامی ما سوای خویش است، چون کلمه رب بمعنای مالک مدبر است. </p> <h3> <span class="title" rel="1_2"><span class="phrase">معنی <em rel="fa_1_2_4-4" data-sentence="5:0">عالمین</em></span> </span> </h3> <p>  و اما کلمه عالمین این کلمه جمع عالم بفتحه لام است، و معنایش آنچه ممکن است که با آن علم یافت است، که وزن آن وزن قالب، و خاتم، و طابع، است، یعنی آنچه با آن قالب می‌زنند، و مهر و موم می‌زنند، و امضاء می‌کنند، و معلوم است که معنای این کلمه شامل تمامی موجودات<code class="page" rel="1,35"/> می‌شود، هم تک تک موجودات را می‌توان عالم خواند، و هم نوع نوع آنها را، مانند عالم جماد، و عالم نبات، و عالم حیوان، و عالم انسان، و هم صنف صنف هر نوعی را، مانند عالم عرب، و عالم عجم. </p> <p>و این معنای دوم که کلمه عالم بمعنای صنف صنف انسانها باشد، با مقام آیات که مقام شمردن اسماء حسنای خدا است، تا می‌رسد به‌ <span class="aya" rel="1_4" data-words="1-3">مالک یوم الدین</span> مناسب‌تر است، چون مراد از یوم الذین روز قیامت است، چون دین بمعنای جزاء است، و جزاء در روز قیامت مخصوص به انسان و جن است، پس معلوم می‌شود مراد از عالمین هم عوالم انس و جن، و جماعتهای آنان است. </p> <p>و همین که کلمه نامبرده در هر جای قرآن آمده، به این معنا آمده، خود، مؤید احتمال ما است، که در اینجا هم عالمین به معنای عالم اصناف انسانها است، مانند آیه: <span class="aya" rel="3_42" data-words="12-16">و اصطفاک علی نساء العالمی</span>، تو را بر همه زنان عالمیان اصطفاء کرد،<span class="footnote" rel="1" title="سوره آل عمران آیه ۴۲">*</span> و آیه‌ <span class="aya" rel="25_1" data-words="7-9">لیکون للعالمین نذیر</span>، تا برای عالمیان بیم‌رسان باشد،<span class="footnote" rel="2" title="سوره فرقان آیه ۱">*</span> و آیه: <span class="aya" rel="7_80" data-words="6-15">أ تأتون الفاحشة ما سبقکم بها من أحد من العالمین</span> آیا به سر وقت گناه زشتی می‌روید، که قبل از شما احدی ازعالمیان چنان کار نکرده است.<span class="footnote" rel="3" title="سوره اعراف آیه ۸۰">*</span> </p><h3> <span class="title" rel="1_4 1_1 1_2 1_3 1_5">فرق بین مالک و ملک و اینکه قرائت <em>ملک یوم الدین</em> بنظر بهتر می‌رسد</span> </h3> <p> و اما <span class="aya" rel="1_4" data-words="1-3">مالک یوم الدین</span>، در سابق معنای مالک را گفتیم، و این کلمه اسم فاعل از ملک بکسره میم-است، و اما ملک بفتحه میم و کسره لام، صفت مشبهه از ملک به ضم میم است، بمعنای سلطنت و نیروی اداره نظام قومی، و مالکیت و تدبیر امور قوم است، نه مالکیت خود قوم، و بعبارتی دیگر ملک، مالک مردم نیست، بلکه مالک امر و نهی و حکومت در آنان است. </p> <p>البته هر یک از مفسرین و قاریان که یک طرف را گرفته‌اند، برای آن وجوهی از تایید نیز درست کرده‌اند، و هر چند هر دو معنای از سلطنت، یعنی سلطنت بر ملک به ضمه، و ملک به کسره، در حق خدای تعالی ثابت است، الا آنکه ملک بضمه میم را می‌شود منسوب بزمان کرد، و گفت: ملک عصر فلان، و پادشاه قرن چندم، ولی ملک بکسره میم به زمان منسوب نمی‌شود، و هیچ وقت نمی‌گویند: مالک قرن چندم، مگر بعنایتی دور از ذهن، در آیه مورد بحث هم ملک را به روز جزا نسبت داده، و فرموده:  ملک یوم الدین، پادشاه روز جزاء، و در جای دیگر باز فرموده: <span class="aya" rel="40_16" data-words="10-15">لمن الملک الیوم لله الواحد القها</span>، امروز ملک از کیست؟ از خدای واحد قهار<span class="footnote" rel="4" title="سوره غافر آیه ۱۶">*</span> و به همین دلیل قرائت ملک یوم الدین به نظر بهتر می‌رسد. </p> <h3>بحث روایتی‌ <span class="title" rel="1_1 1_2 1_3 1_4 1_5">شاهد احادیثی در باره معنی بسم اللَّه و جزء قرآن بودن آن و معنی رحمن و رحیم و حمد خدا... </span> </h3> <p> در کتاب عیون اخبار الرضا، و در کتاب معانی، از حضرت رضا ع، روایت آورده‌اند: که در معنای جمله بسم اللَّه فرمود: معنایش این است که من خود را به داغ و علامتی از علامتهای خدا داغ می‌زنم، و آن داغ عبادت است،  تا همه بدانند من بنده چه کسی هستم، شخصی پرسید: سمة  داغ چیست؟ فرمود: علامت.<span class="footnote" rel="1" title="عیون اخبار الرضا ج ۱ ب ۲۶ ح ۱۹ و معانی الاخبار ص ۳">*</span> مؤلف: و این معنا در مثل فرزندی است که از معنای قبلی ما متولد شده، چون ما در آنجا گفتیم: باء در بسم اللَّه باء ابتداء است، چون بنده خدا عبادت خود را به داغی از داغهای خدا علامت می‌زند، باید خود را هم که عبادتش منسوب به آن است به همان داغ، داغ بزند. </p> <p>و در تهذیب از امام صادق ع، و در عیون و تفسیر عیاشی از حضرت رضا ع روایت آورده‌اند، که فرمود: این کلمه به اسم اعظم خدا نزدیک‌تر است از مردمک چشم به سفیدی آن.<span class="footnote" rel="2" title="تهذیب ج ۲ ص ۲۸۹ ح ۱۵ و عیون اخبار الرضا ج ۲ ب ۳۰ ح ۱۱ و تفسیر عیاشی ج ۱ ص ۲۱ ح ۱۳">*</span> مؤلف: و بزودی معنای روایت در پیرامون اسم اعظم خواهد آمد انشاء اللَّه تعالی. </p> <p>و در کتاب عیون از امیر المؤمنین ع روایت کرده که فرمود: کلمه‌ <span class="aya" rel="1_1" data-words="1-4">بسم الله الرحمن الرحیم</span> جزء سوره فاتحة الکتاب است، و رسول خدا ص همواره آن را میخواند، و آیه اول سوره بحسابش می‌آورد، و فاتحة الکتاب را سبع المثانی می‌نامید.<span class="footnote" rel="3" title="عیون اخبار الرضا ج ۱ ص ۲۳۵ ب ۲۸ ح ۵۹">*</span> مؤلف: و از طرق اهل سنت و جماعت نظیر این معنا روایت شده است، مثلا دارقطنی از ابی هریره حدیث کرده که گفت: رسول اللَّه ص فرمود: چون سوره حمد را میخوانید، <span class="aya" rel="1_1" data-words="1-4">بسم الله الرحمن الرحیم</span> را هم یکی از آیاتش بدانید، و آن را بخوانید، چون سوره حمد، ام القرآن، و سبع المثانی است، <span class="aya" rel="1_1" data-words="1-4">بسم الله الرحمن الرحیم</span>، یکی از آیات این سوره است.<span class="footnote" rel="4" title="سنن دارقطنی ج ۱ ص ۳۰۹ ح ۱۷">*</span> و در خصال از امام صادق ع روایت کرده که گفت ایشان فرمودند: این مردم را چه میشود؟ خدا آنان را بکشد، به بزرگترین آیه از آیات خدا پرداخته و پنداشتند که گفتن آن آیه بدعت است.<span class="footnote" rel="5" title="خصال و بحار ج ۹۲ ص ۲۳۶ ح ۲۸ و مجمع البیان ج ۱ ص ۱۹">*</span>           <code class="page" rel="1,37"/> و از امام باقر ع روایت است که فرمود: محترم‌ترین آیه را از کتاب خدا دزدیدند، و آن آیه‌ <span class="aya" rel="1_1" data-words="1-4">بسم الله الرحمن الرحیم</span> است، که بر بنده خدا لازم است در آغاز هر کار آن را بگوید، چه کار بزرگ، و چه کوچک، تا مبارک شود.<span class="footnote" rel="1" title="خصال و بحار ج ۹۲ ص ۲۳۸ ح ۳۹">*</span> مؤلف: روایات از ائمه اهل بیت ع در این معنا بسیار زیاد است، که همگی دلالت دارند بر اینکه بسم اللَّه جزء هر سوره از سوره‌های قرآن است، مگر سوره برائت، که بسم اللَّه ندارد، و در روایات اهل سنت و جماعت نیز روایاتی آمده که بر این معنا دلالت دارند. </p> <p>از آن جمله در صحیح مسلم از انس روایت کرده که گفت: رسول خدا ص فرمود: در همین لحظه پیش سوره‌ای بر من نازل شد، آن گاه شروع کردند بخواندن‌ <span class="aya" rel="1_1" data-words="1-4">بسم الله الرحمن الرحیم</span>،<span class="footnote" rel="2" title="صحیح مسلم ج ۴ ص ۱۱۲">*</span> و از ابی داود از ابن عباس روایت کرده که گفت:  وی حدیث را صحیح دانسته، رسول خدا ص غالبا اول و آخر سوره را نمی‌فهمید کجا است، تا آنکه آیه‌ <span class="aya" rel="1_1" data-words="1-4">بسم الله الرحمن الرحیم</span> نازل میشد،  و بین دو سوره قرار میگرفت.<span class="footnote" rel="3" title="سنن ابی داود ج ۱ ص ۲۰۹ ج ۷۸۸">*</span> مؤلف: این معنا بطرق شیعه از امام باقر ع روایت شده.<span class="footnote" rel="4" title="بطرق خاصه از امام باقر ع نقل شده که رسول اللَّه اول و آخر سوره را بسم اللَّه می‌دانست">*</span> و در کافی و کتاب توحید، و کتاب معانی، و تفسیر عیاشی، از امام صادق ع روایت شده که در حدیثی فرمود: اللَّه، اله هر موجود، و رحمان رحم کننده بتمامی مخلوقات خود، و رحیم رحم کننده به خصوص مؤمنین است.<span class="footnote" rel="5" title="اصول کافی ج ۱ ص ۱۱۴ ح ۱ باب معانی الاسماء و اشقاقها و التوحید ص ۲۳۰ ح ۲ و معانی الاخبار ص ۳ ح ۱ و تفسیر عیاشی ج ۱ ص ۲۲ ح ۱۹-۲۰">*</span> و از امام صادق ع روایت شده که فرمود: رحمان اسم خاص است به صفت عام، و رحیم اسم عام است به صفت خاص.<span class="footnote" rel="6" title="مجمع البیان ج ۱ ص ۲۱">*</span> مؤلف: از بیانی که ما در سابق داشتیم روشن شد که چرا رحمان عام است، و مؤمن و کافر را شامل میشود، ولی رحیم خاص است، و تنها شامل حال مؤمن می‌گردد، و اما اینکه در حدیث بالا فرمود رحمان اسم خاص است به صفت عام، و رحیم، اسم عام است به صفت خاص، گویا مرادش این باشد که رحمان هر چند مؤمن و کافر را شامل میشود، ولی رحمتش خاص دنیا است، و رحیم هر چند عام است، و رحمتش هم دنیا را می‌گیرد، و هم آخرت را، ولی مخصوص مؤمنین است، و             <code class="page" rel="1,38"/> بعبارتی دیگر رحمان مختص است به افاضه تکوینیه، که هم مؤمن را شامل میشود، و هم کافر را، و رحیم هم افاضه تکوینی را شامل است و هم تشریعی را، که بابش باب هدایت و سعادت است، و مختص است به مؤمنین، برای اینکه ثبات و بقاء مختص به نعمت‌هایی است که به مؤمنین افاضه میشود، هم چنان که فرمود: <span class="aya" rel="7_128" data-words="16-18">و العاقبة للمتقین</span>.<span class="footnote" rel="1" title="سوره اعراف ۱۱۸">*</span> و در کشف الغمه از امام صادق ع روایت کرده که فرمود: پدرم استری را گم کرد، و فرمود: اگر خدا آن را بمن بر گرداند، من او را به ستایش‌هایی حمد می‌گویم، که از آن راضی شود، اتفاقا چیزی نگذشت که آن را با زین و لجام آوردند، سوار شد همین که، لباسهایش را جابجا و جمع و جور کرد، که حرکت کند، سر باسمان بلند کرد و گفت:  الحمد للَّه، و دیگر هیچ نگفت، آن گاه فرمود: در ستایش خدا از هیچ چیز فروگذار نکردم، چون تمامی ستایش‌ها را مخصوص او کردم، هیچ حمدی نیست مگر آنکه خدا هم داخل در آنست.<span class="footnote" rel="2" title="کشف الغمه ج ۱ ص ۱۱۸">*</span> مؤلف: در عیون، از علی ع روایت شده: که شخصی از آن جناب از تفسیر کلمه <span class="aya" rel="1_2" data-words="1-2">الحمد لله</span> پرسید، حضرت فرمود: خدای تعالی بعضی از نعمت‌های خود را آنهم سر بسته و در بسته و بطور اجمال برای بندگان خود معرفی کرده، چون نمیتوانستند نسبت بهمگی آنها معرفت یابند، و بطور تفصیل بدان وقوف یابند چون عدد آنها بیش از حد آمار و شناختن است، لذا به ایشان دستور داد تنها بگویند الحمد للَّه علی ما انعم به علینا.<span class="footnote" rel="3" title="عیون اخبار الرضا ج ۱ ص ۲۲۰ ح ۳۰">*</span> مؤلف: این حدیث اشاره دارد بآنچه گذشت، که گفتیم حمد از ناحیه بنده در حقیقت یادآوری خداست، اما به نیابت، تا رعایت ادب را کرده باشد. </p> <h3>بحث فلسفی‌ <span class="title" rel="1_2 1_1 1_3 1_4 1_5">بیان عقلی اینکه هر ثناء و حمدی به حمد خدا منتهی می‌شود</span> </h3> <p> برهانهای عقلی قائم است بر اینکه استقلال معلول در ذاتش و در تمامی شئونش همه بخاطر و بوسیله علت است، و هر کمالی که دارد سایه‌ایست از هستی علتش، پس اگر برای حسن و جمال، حقیقتی در وجود باشد، کمال آن، و استقلالش از آن خدای واجب الوجود متعالی است، برای اینکه او است علتی که تمامی علل به او منتهی می‌شوند. </p> <p>و ثنا و حمد عبارت از این است که موجود با وجود خودش کمال موجود دیگری را نشان دهد، البته موجود دیگری که همان علت او است، و چون تمامی کمالها از تمامی موجودات به خدای       <code class="page" rel="1,39"/> تعالی منتهی می‌شود، پس حقیقت هر ثناء و حمدی هم به او راجع می‌شود، و به او منتهی می‌گردد، پس باید گفت‌ <span class="aya" rel="1_2" data-words="1-4">الحمد لله رب العالمین</span>. </p> <h3> <span class="title" rel="1_5 1_1 1_2 1_3 1_4">بیان</span> </h3> <p> <span class="aya" rel="1_5" data-words="1-5">إیاک نعبد و إیاک نستعین</span><span class="footnote" rel="1" title="سوره فاتحه آیه ۵">*</span> الخ کلمه عبد بمعنای انسان و یا هر دارای شعور دیگریست که ملک غیر باشد، البته اینکه گفتیم یا هر دارای شعور بخاطر اطلاق عبد به غیر انسان با تجرید بمعنای کلمه است، که اگر معنای کلمه را تجرید کنیم، و خصوصیات انسانی را از آن حذف کنیم، باقی میماند هر مملوکی که ملک غیر باشد، که باین اعتبار تمامی موجودات با شعور عبد می‌شوند، و بهمین اعتبار خدای تعالی فرموده: <span class="aya" rel="19_93" data-words="1-11">إن کل من فی السماوات و الأرض إلا آتی الرحمن عبد</span>، هیچ کس در آسمانها و زمین نیست مگر آنکه با عبودیت رحمان خواهند آمد.<span class="footnote" rel="2" title="سوره مریم آیه ۹۳">*</span> کلمه عبادت از کلمه عبد گرفته شده و علی القاعده باید همان معنا را افاده کند، و لکن چه اشتقاقهای گوناگونی از آن شده، و یا معانی گوناگونی بر حسب اختلاف موارد پیدا کرده، و اینکه جوهری در کتاب صحاح خود گفته: که اصل عبودیت بمعنای خضوع است،<span class="footnote" rel="3" title="الصحاح للجوهری ج ۲ ص ۵۰۳">*</span> معنای لغوی کلمه را بیان نکرده، بلکه لازمه معنی را معنای کلمه گرفته، و گر نه خضوع همیشه با لام، متعدی می‌شود، و می‌گویند:  فلان خضع لفلان، فلانی برای فلان کس کرنش و خضوع کرد، ولی کلمه عبادت بخودی خود متعدی می‌شود، و می‌گوئیم:  <span class="aya" rel="1_5" data-words="1-2">إیاک نعبد</span>، ترا می‌پرستیم از اینجا معلوم می‌شود که معنای کلمه عبادت خضوع نیست. </p> <p>و کوتاه سخن، اینکه: عبادت و پرستش از آنجایی که عبارت است از نشان دادن مملوکیت خویش برای پروردگار، با استکبار نمی‌سازد، ولی با شرک می‌سازد، چون ممکن است دو نفر در مالکیت من و یا اطاعت من شریک باشند، لذا خدای تعالی از استکبار از عبادت نهی نکرده، ولی از شرک ورزیدن باو نهی کرده، چون اولی ممکن نبوده، ولی دومی ممکن بوده است، لذا در باره استکبار باین عبارت فرموده:  <span class="aya" rel="40_60" data-words="7-14">إن الذین یستکبرون عن عبادتی سیدخلون جهنم داخرین</span>، آنهایی که از عبادت من سر می‌پیچند، و تکبر می‌کنند، بزودی با خواری و ذلت داخل جهنم خواهند شد،<span class="footnote" rel="4" title="سوره غافر آیه ۶۰">*</span> و در باره شرک فرموده:  <span class="aya" rel="18_110" data-words="20-25">و لا یشرک بعبادة ربه أحدا</span>، واحدی را شریک در عبادت پروردگارش نگیرد<span class="footnote" rel="5" title="سوره کهف آیه ۱۱۰">*</span> پس معلوم می‌شود شرک را امری ممکن دانسته، از آن نهی فرموده، چون اگر چیزی ممکن و مقدور نباشد، نهی از آن هم لغو و بیهوده است، بخلاف استکبار از عبودیت که با عبودیت جمع نمیشود. </p> <h3> <span class="title" rel="1_1 1_2 1_3 1_4 1_5">فرق بین عبودیت عبد در برابر مولی و عبودیت بندگان نسبت به خدا</span> </h3> <p> و عبودیت میان بندگان و موالی آنان تنها در برابر آن چیزی صحیح است که موالی از عبید خود مالکند، هر مولایی از عبد خود بان مقدار اطاعت و انقیاد و بندگی استحقاق دارد، که از شئون بنده‌اش مالک است، و اما آن شئونی را که از او مالک نیست، و اصلا قابلیت ملک ندارد، نمی‌تواند در برابر آنها از بنده خود مطالبه بندگی کند، مثلا اگر بنده‌اش پسر زید است، نمی‌تواند از او بخواهد که پسر عمرو شود، و یا اگر بلندقامت است، از او بخواهد که کوتاه شود، اینگونه امور، متعلق عبادت و عبودیت قرار نمی‌گیرد. </p> <p>این وضع عبودیت عبید در برابر موالی عرفی است، و اما عبودیت بندگان نسبت به پروردگار متعال، وضع دیگری دارد، چون مالکیت خدا نسبت به بندگان وضع علیحده‌ای دارد، برای اینکه مولای عرفی یک چیز از بنده خود را مالک بود، و صد چیز دیگرش را مالک نبود، ولی خدای تعالی مالکیتش نسبت به بندگان علی الاطلاق است، و مشوب با مالکیت غیر نیست، و بنده او در مملوکیت او تبعیض بر نمیدارد، که مثلا نصف او ملک خدا، و نصف دیگرش ملک غیر خدا باشد، و یا پاره‌ای تصرفات در بنده برای خدا جائز باشد، و پاره‌ای تصرفات دیگر جائز نباشد. </p> <p>هم چنان که در عبید و موالی عرفی چنین است، پاره‌ای از شئون عبد که همان کارهای اختیاری او است، مملوک ما می‌شود، و می‌توانیم باو فرمان دهیم، که مثلا باغچه ما را بیل بزند، ولی پاره‌ای شئون دیگرش که همان افعال غیر اختیاری او از قبیل بلندی و کوتاهی او است مملوک ما قرار نمی‌گیرد، و نیز پاره‌ای تصرفات ما در او جائز است، که گفتیم فلان کار مشروع ما را انجام دهد، و پاره‌ای دیگر مانند کشتن بدون جرم آنان برای ما جائز نیست. </p> <p>پس خدای تعالی مالک علی الاطلاق و بدون قید و شرطها است، و ما و همه مخلوقات مملوک علی الاطلاق، و بدون قید و شرط اوئیم، پس در اینجا دو نوع انحصار هست، یکی اینکه رب تنها و منحصر در مالکیت است، و دوم اینکه عبد تنها و منحصرا عبد است، و جز عبودیت چیزی ندارد، </p><h3> <span class="title" rel="1_5">وجه تقدم مفعول در <span class="aya" rel="1_5" data-words="1-5">إیاک نعبد و إیاک نستعین</span> </span> </h3> <p> و این آن معنایی است که جمله:  <span class="aya" rel="1_5" data-words="1-2">إیاک نعبد</span>... بر آن دلالت دارد، چون از یک سو مفعول را مقدم داشته، و نفرموده نعبدک، می‌پرستیمت بلکه فرموده: تو را می‌پرستیم یعنی غیر تو را نمی‌پرستیم و از سوی دیگر قید و شرطی برای عبادت نیاورده، و آن را مطلق ذکر کرده، در نتیجه معنایش این می‌شود که ما به غیر از بندگی تو شانی نداریم، پس تو غیر از پرستیده شدن شانی نداری، و من غیر از پرستیدنت کاری ندارم. </p> <p>نکته دیگر اینکه ملک از آنجا که به بیان گذشته قوام هستیش به مالک است، دیگر تصور<code class="page" rel="1,41"/> ندارد که خودش حاجت و حائل از مالکش باشد، و یا مالکش از او محجوب باشد، مثلا وقتی جنابعالی به خانه زیدی نگاه می‌کنی، این نگاه تو دو جور ممکن است باشد، یکی اینکه این خانه خانه‌ایست از خانه‌ها، در این نظر ممکن است زید را نبینی، و اصلا بیاد او نباشی، و اما اگر نظرت بدان خانه از این جهت باشد که خانه زید است، در اینصورت ممکن نیست که از زید غافل شوی، بلکه با دیدن خانه، زید را هم دیده‌ای، چون مالک آن است. </p> <p>و از آنجایی که برایت روشن شد که ما سوای خدا بجز مملوکیت، دیگر هیچ چیز ندارند، و مملوکیت، حقیقت آنها را تشکیل میدهد، دیگر معنا ندارد که موجودی از موجودات، و یا یک ناحیه از نواحی وجود او، از خدا پوشیده بماند، و محجوب باشد، هم چنان که دیگر ممکن نیست به موجودی نظر بیفکنیم، و از مالک آن غفلت داشته باشیم، از اینجا نتیجه می‌گیریم که خدای تعالی حضور مطلق دارد، هم چنان که خودش فرموده:  <span class="aya" rel="41_53-54" data-words="13-34">أ و لم یکف بربک أنه علی کل شیء شهید؟، ألا إنهم فی مریة من لقاء ربهم، ألا إنه بکل شیء محیط</span>، آیا همین برای پروردگار تو بس نیست که بر هر چیزی ناظر و شاهد است؟ بدانکه ایشان از دیدار پروردگارشان در شکند، بدانکه خدا بهر چیزی احاطه دارد،<span class="footnote" rel="1" title="سوره فصلت آیه ۵۴">*</span> و وقتی مطلب بدین قرار بود، پس حق عبادت خدا این است که از هر دو جانب حضور باشد. </p> <p>اما از جانب پروردگار عز و جل، به اینکه بنده او وقتی او را عبادت می‌کند، او را بعنوان معبودی حاضر و روبرو عبادت کند، و همین باعث شده که در سوره مورد بحث در جمله‌ <span class="aya" rel="1_5" data-words="1-2">إیاک نعبد</span> ناگهان از سیاق غیبت به سیاق حضور و خطاب التفات شود، با اینکه تا کنون می‌گفت حمد خدایی را که چنین و چنانست، ناگهان بگوید:  تو را می‌پرستیم، چون گفتیم حق پرستش او این است که او را حاضر و روبرو بدانیم. </p> <p>و اما از ناحیه بنده، حق عبادت این است که خود را حاضر و روبروی خدا بداند، و آنی از اینکه دارد عبادت می‌کند. غایب و غافل نشود، و عبادتش تنها صورت عبادت و جسدی بی روح نباشد، و نیز عبادت خود را قسمت نکند، که در یک قسمت آن مشغول پروردگارش شود، و در قسمت دیگر آن، مشغول و بیاد غیر او باشد. </p> <p>حال یا اینکه این شرک را، هم در ظاهر داشته باشد، و هم در باطن، مانند عبادت عوام بت‌پرستان، که یک مقدار از عبادت را برای خدا می‌کردند، و یک مقدار را برای نماینده خدا، یعنی بت، و اینکه گفتیم عوام بت‌پرستان، برای این بود که خواص از بت‌پرستان اصلا عبادت خدا را   <code class="page" rel="1,42"/> نمی‌کردند، و یا آنکه این شرک را تنها در باطن داشته باشد، مانند کسی که مشغول عبادت خداست، اما منظورش از عبادت غیر خدا است و یا طمع در بهشت، و ترس از آتش است، چه تمام اینها شرک در عبادت است که از آن نهی فرموده‌اند، از آن جمله فرموده‌اند:  <span class="aya" rel="39_2" data-words="6-10">فاعبد الله مخلصا له الدین</span>، خدای را با دینداری خالص عبادت کن،<span class="footnote" rel="1" title="سوره زمر آیه ۲">*</span> و نیز فرموده:  <span class="aya" rel="39_3" data-words="1-26">ألا لله الدین الخالص و الذین اتخذوا من دونه أولیاء ما نعبدهم إلا لیقربونا إلی الله زلفی إن الله یحکم بینهم فی ما هم فیه یختلفون</span>، آگاه باش که از آن خدا است دین خالص و کسانی که از غیر خدا اولیائی گرفتند گفتند ما اینها را نمی‌پرستیم مگر برای اینکه قدمی بسوی خدا نزدیکمان کنند، بدرستی که خدا در میان آنان و اختلافی که با هم داشتند حکومت می‌کند.<span class="footnote" rel="2" title="سوره زمر آیه ۳">*</span> </p><h3> <span class="title" rel="1_5 1_1 1_2 1_3 1_4">شرائط کمال عبادت و اوصاف عبادت حقیقی</span> </h3> <p> بنا بر این عبادت وقتی حقیقتا عبادت است که عبد عابد در عبادتش خلوص داشته باشد، و خلوص، همان حضوری است که قبلا بیان کردیم، و روشن شد که عبادت وقتی تمام و کامل میشود که به غیر خدا بکسی دیگر مشغول نباشد، و در عملش شریکی برای سبحان نتراشد، و دلش در حال عبادت بسته و متعلق بجایی نباشد، نه به امیدی، و نه ترسی، حتی نه امید به بهشتی، و نه ترس از دوزخی، که در این صورت عبادتش خالص، و برای خدا است، بخلاف اینکه عبادتش بمنظور کسب بهشت و دفع عذاب باشد، که در اینصورت خودش را پرستیده، نه خدا را. </p> <p>و همچنین عبادت وقتی تمام و کامل میشود که بخودش هم مشغول نباشد که اشتغال به نفس، منافی با مقام عبودیت است، عبودیت کجا و منم زدن و استکبار کجا؟ و گویا علت آمدن پرستش و استعانت بصیغه متکلم مع الغیر ما تو را می‌پرستیم و از تو یاری میجوئیم همین دوری از منم زدن و استکبار بوده باشد، و میخواهد بهمین نکته اشاره کند که گفتیم مقام عبودیت با خود دیدن منافات دارد، لذا بنده خدا عبادت خود، و همه بندگان دیگر را در نظر گرفته میگوید: ما تو را می‌پرستیم، چون بهمین مقدار هم در ذم نفس و دور افکندن تعینات و تشخصات اثر دارد، چون در وقتی که من خود را تنها ببینم، به انانیت و خودبینی و استکبار نزدیک‌ترم، بخلاف اینکه خودم را مخلوط با سایر بندگان، و آمیخته با سواد مردم بدانم، که اثر تعینی و تشخص را از بین برده‌ام. </p> <p>از آنچه گذشت این مسئله روشن شد، که اظهار عبودیت در جمله‌ <span class="aya" rel="1_5" data-words="1-2">إیاک نعبد</span> الخ، از نظر معنا و از حیث اخلاص، جمله‌ایست که هیچ نقصی ندارد، تنها چیزی که بنظر می‌رسد نقص است، این است که بنده عبادت را بخودش نسبت میدهد و بملازمه برای خود دعوی استقلال در وجود و     <code class="page" rel="1,43"/> در قدرت و اراده می‌کند، با اینکه مملوک هیچگونه استقلالی در هیچ جهتی از جهاتش ندارد، چون مملوک است. </p> <p>و گویا برای تدارک و جبران همین نقص که در بدو نظر بنظر می‌رسد، اضافه کرد: که <span class="aya" rel="1_5" data-words="3-5">و إیاک نستعین</span>، یعنی همین عبادتمان نیز باستقلال خود ما نیست، بلکه از تو نیرو می‌گیریم، و استعانت میجوئیم. </p> <p>پس بر رویهم دو جمله: <span class="aya" rel="1_5" data-words="1-5">إیاک نعبد و إیاک نستعین</span> یک معنا را می‌رسانند، و آن عبادت خالصانه است که هیچگونه شایبه‌ای در آن نیست. </p> <p>و ممکن است بهمین جهت که گفته شد، استعانت و عبادت هر دو را بیک سیاق آورد، و نفرمود:  ایاک نعبد اعنا و اهدنا الخ، تو را عبادت می‌کنیم ما را یاری فرما و هدایت فرما بلکه فرمود:  تو را عبادت می‌کنیم و از تو یاری می‌طلبیم. </p> <p>خواهی گفت: پس چرا در جمله بعدی یعنی‌ <span class="aya" rel="1_6" data-words="1-3">اهدنا الصراط المستقیم</span> این وحدت سیاق را رعایت نکرد؟ و نفرمود:  ایاک نعبد و ایاک نستعین و ایاک نستهدی الی صراط مستقیم ؟، در جواب می‌گوییم: این تغییر سیاق در خصوص جمله سوم علتی دارد، که بزودی انشاء اللَّه بیان می‌کنیم. </p> <p>پس با بیانی که در ذیل آیه: <span class="aya" rel="1_5" data-words="1-5">إیاک نعبد و إیاک نستعین</span> الخ آوردیم، وجه و علت التفاتی که در این سوره از غیبت به حضور شده روشن گردید، و نیز وجه انحصار عبادت در خدا، که از مقدم آوردن مفعول ایاک از فعل نعبد و نستعین استفاده میشود، و همچنین وجه اینکه چرا در کلمه  نعبد عبادت را مطلق آورد، و نیز وجه اینکه چرا بصیغه متکلم مع الغیر فرمود:  نعبد و نفرمود  اعبد، من عبادت می‌کنم، و باز وجه اینکه چرا بعد از جمله نعبد بلا فاصله فرمود:  نستعین و وجه اینکه چرا دو جمله نامبرده را در سیاق واحد شرکت داد، ولی جمله سوم یعنی‌ <span class="aya" rel="1_6" data-words="1-3">اهدنا الصراط المستقیم</span> را بان سیاق نیاورد، روشن گردید. </p> <p>البته مفسرین نکات دیگری در اطراف این سوره ذکر کرده‌اند، که هر کس بخواهد میتواند بکتب آنان مراجعه کند، و خدای سبحان طلبکاری است که احدی نمیتواند دین او را بپردازد. <code class="page" rel="1,44"/> </p>
