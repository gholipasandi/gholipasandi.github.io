<h2 class="sura">سوره لقمان مکی است و دارای سی و چهار آیه می باشد </h2><h3 class="ayas">سوره لقمان آیه‌های ۱ تا ۱۱</h3><code class="section" rel="31_1-11"/><h3>ترجمه آیات</h3> <p> <span class="trans" rel="31_0">به نام خدا، که رحمتی عمومی، و رحمتی خاص مؤمنین دارد،  </span><span class="trans" rel="31_1">الم.  «۱» </span><span class="trans" rel="31_2">این آیه‌های کتابی است سراسر حکمت،  (کتابی که جایی برای لهو در آن نیست).  «۲» </span><span class="trans" rel="31_3">کتابی که هدایت و رحمت برای نیکوکاران است. <code class="page" rel="16,312"/> «۳» </span><span class="trans" rel="31_4"> آن کسانی که نماز گزارند و زکات دهند، و خود به دنیای دیگری یقین دارند.  «۴» </span><span class="trans" rel="31_5">آنان قرین هدایتی از پروردگار خویشند، و آنان خود رستگارانند.  «۵» </span><span class="trans" rel="31_6">بعضی از مردم گفتار بازیچه را میخرند، تا بدون علم مردم را از راه خدا گمراه کنند، و راه خدا را مسخره گیرند، آنان عذابی خفت‌آور دارند.  «۶» </span><span class="trans" rel="31_7">و چون آیه‌های ما را بر آنان بخوانند، تکبرکنان پشت کنند و بروند، گویی آن را نشنیده‌اند، تو گویی گوشهایشان کر است، اینگونه افراد را به عذابی غم انگیز نوید ده.  «۷» </span><span class="trans" rel="31_8"> (در مقابل) کسانی که ایمان آورده، و کارهای شایسته کرده‌اند، بهشتهای پر از نعمت دارند.  «۸» </span><span class="trans" rel="31_9">که جاودانه در آن متنعم باشند، و این وعده درست خدا است، که نه ضعف در او راه دارد، و نه لغو، بلکه نیرومند و حکیم است.  «۹» </span><span class="trans" rel="31_10">آسمان‌ها را بدون ستونی که شما ببینید بیافرید، و در زمین لنگرها انداخت، تا که شما را نلرزاند و در آن از همه گونه جانوران پراکنده کرد، و از آسمان آبی نازل کردیم، و در آن همه گونه گیاه خوب رویاندیم.  «۱۰» </span><span class="trans" rel="31_11">این خلقت خدا است، پس شما هم به من نشان دهید، غیر از خدا که شما خدایشان پنداشته‌اید چه چیزی خلق کرده‌اند،  (خودشان اعتراف دارند که جز خدا خالقی نیست، پس علت شرکشان خلقت نیست)، بلکه علت شرک این ستمکاران این است که در ضلالتی آشکار قرار دارند.  «۱۱» </span></p>                 <h3>بیان آیات‌ <span class="title" rel="31_6 31_1 31_2 31_3 31_4 31_5 31_7 31_8 31_9 31_10 31_11">مضامین سوره مبارکه لقمان و غرض از نزول آن</span> </h3> <p> غرض این سوره-به طوری که آغاز و انجام آن، و نیز سیاق تمامی آیات آن اشاره می‌کند-دعوت به توحید و ایقان و ایمان به معاد، و عمل به کلیات شرایع دین است. </p> <p>از ابتدای سوره پیداست که در باره بعضی از مشرکین نازل شده، که مردم را از راه خدا و شنیدن قرآن، به وسیله تبلیغاتی دروغ جلوگیری نموده، می‌خواستند مساله خدا و دین را از یاد مردم ببرند، اتفاقا روایت وارده در تفسیر آیه‌ <span class="aya" rel="31_6" data-words="1-7">و من الناس من یشتری لهو الحدیث...</span> -به طوری که خواهید دید-نیز همین را می‌گوید. </p> <p>پس این سوره نازل شد تا اصول عقاید و کلیات شرایع حق را بیان نماید، و در برابر احادیث سرگرم کننده آنان مقداری از داستان لقمان و مواعظش را ایراد کرده است. </p> <p>و این سوره-به شهادت سیاقی که آیات آن دارد-در مکه نازل شده، و یکی از آیات بر جسته آن آیه‌ <span class="aya" rel="22_62" data-words="1-13">ذلک بأن الله هو الحق و أن ما یدعون من دونه هو الباطل...</span> است. <code class="page" rel="16,313"/><code class="aya" rel="31_1"/><code class="aya" rel="31_2"/><code class="aya" rel="31_3"/><code class="aya" rel="31_4"/> <span class="aya" rel="31_1-3" data-words="1-9">الم، تلک آیات الکتاب الحکیم، هدی و رحمة للمحسنین</span>... <span class="phrase"><span class="aya" rel="31_4" data-words="11-11">یوقنون</span> تفسیر مفردات این آیات در سوره‌های قبل گذشت، چیزی که تذکرش لازم است این است که: <em rel="fa_31_2_3-3" data-sentence="141:504">کتاب</em> را به لفظ <em>حکیم</em> توصیف کرده، و این دلالت دارد بر اینکه هیچ لهو الحدیثی در آن وجود ندارد، بلکه نقطه ضعف و درزی ندارد که سخن باطل و لهو الحدیث بخواهد آن را پر کند، و نیز آن را توصیف کرد به دو وصف <em>هدی</em> و <span class="aya" rel="31_3" data-words="3-4">رحمة للمحسنین</span> تا صفت حکیم بودن قرآن را تکمیل کند، پس قرآن به سوی واقع و حق هدایت می‌کند، و به واقع نیز می‌رساند، نه مثل لهو الحدیث که انسان را از مهمش باز داشته، و به واقعی نمی‌رساند، و نیز قرآن رحمت است، نه نقمت تا از نعمت باز بدارد.</span> </p> <p>آن گاه محسنین را توصیف و معرفی نموده به این که نماز می‌خوانند و زکات می‌دهند، که دو رکن مهم عملند، و به این که دارای ایقان به آخرتند، و معلوم است که یقین به آخرت مستلزم یقین به توحید و رسالت و همه شرایط و مراحل تقوی نیز هست، و همه این توصیف‌ها که برای کتاب کرده در مقابل لهو الحدیث است، و دارد به کسی که گوش به لهو الحدیث می‌دهد، می‌گوید: به این حقایق گوش کن، نه به لهو الحدیث. </p> <h3> <span class="title" rel="31_6">نکوهش کسی که برای اضلال مردم و منصرف ساختن آنان از حقائق و معارف قرآن، به ترویج‌ <span class="aya" rel="31_6" data-words="6-7">لهو الحدیث</span> می‌پرداخته است</span> </h3> <p> <code class="aya" rel="31_6"/> <span class="aya" rel="31_6" data-words="1-16">و من الناس من یشتری لهو الحدیث لیضل عن سبیل الله بغیر علم و یتخذها هزوا...</span> کلمه <em>لهو</em> به معنای هر چیزی است که آدمی را از مهمش باز بدارد، و لهو الحدیث آن سخنی است که آدمی را از حق منصرف نموده و به خود مشغول سازد، مانند حکایات خرافی، و داستانهایی که آدمی را به فساد و فجور می‌کشاند، و یا از قبیل سرگرمی به شعر و موسیقی و مزمار و سایر آلات لهو که همه اینها مصادیق لهو الحدیث هستند. </p> <p> <span class="aya" rel="31_6" data-words="8-13">لیضل عن سبیل الله بغیر علم</span> <span class="phrase">-مقتضای سیاق این است که مراد از <em rel="fa_31_6_10-11" data-sentence="32:330">سبیل اللَّه</em>  قرآن کریم، و معارف حق و صحیح، از اعتقادات، و دستور العملها، و به خصوص داستانهای انبیاء، و امم گذشته بوده باشد، چون لهو الحدیث و خرافات ساخته و پرداخته فکر انسانهاست که است دست به دست گشته، در درجه اول معارض با این داستانهای حق و صحیح است، و در درجه دوم بنیان سایر معارف حق و صحیح را در انظار مردم سست نموده، و سپس منهدم می‌سازد.</span> </p> <p>مؤید این معنا جمله بعدی است که می‌فرماید: <span class="aya" rel="31_6" data-words="14-16">و یتخذها هزوا</span>، یعنی حدیث را مسخره می‌کند، چون نام خرافات نیز حدیث است، و همین باعث و هن هر حدیثی می‌شود، و سبب می‌گردد مردم احادیث واقعی را نیز به سخریه بگیرند. </p> <p><span class="phrase">پس همان طور که گفتیم مراد از <em rel="fa_31_6_10-11" data-sentence="29:297">سبیل اللَّه</em> ، قرآن است، بدان جهت که مشتمل بر<code class="page" rel="16,314"/> قصص و معارف است، و گویا مراد کسی که خریدار لهو الحدیث است این است که مردم را از قرآن منصرف نموده و گمراه نماید، و قرآن را به سخریه بگیرد به این که به مردم بگوید این نیز حدیثی است مانند آن احادیث، و اساطیری است چون آن اساطیر.</span> </p> <p><span class="phrase">جمله‌ <span class="aya" rel="31_6" data-words="12-13">بغیر علم</span> متعلق به کلمه <em rel="fa_31_6_8-8" data-sentence="84:277">یضل</em> است، و در حقیقت وصف ضلالت گمراهان است، نه ضلال گمراه کنندگان، هر چند گمراه کنندگان نیز علم ندارند، آن گاه ایشان را تهدید می‌کند به اینکه <span class="aya" rel="31_6" data-words="17-20">أولئک لهم عذاب مهین</span> -ایشان عذابی خوار کننده دارند ، چون در دنیا مغرور و متکبر بودند.</span> </p> <p><code class="aya" rel="31_7"/> <span class="aya" rel="31_7" data-words="1-14">و إذا تتلی علیه آیاتنا ولی مستکبرا کأن لم یسمعها کأن فی أذنیه وقرا...</span> <span class="phrase">در این آیه آن کسی را که خریدار لهو الحدیث بود، توصیف می‌کند و کلمه <em rel="fa_31_7_14-14" data-sentence="67:136">وقر</em> به معنای بار سنگین است، و مراد از اینکه فرمود: گویا در دو گوشش وقر است این است که گویا چیزی به گوشهایش بسته که از شنیدن جلوگیری می‌کند.</span> بعضی<span class="footnote" rel="1" title="سوره رعد، آیه ۲">*</span> هم گفته‌اند: اصلا این کلمه کنایه از کری است . </p> <p>و معنای آیه این است که چون بر این خریدار لهو الحدیث آیات قرآنی ما قرائت می‌شود، پشت می‌کند، و از آن رو می‌گرداند و استکبار می‌ورزد، مثل اینکه اصلا آن را نشنیده باشد، گویی کر است، پس تو او را به عذابی دردناک بشارت ده. </p> <p><span class="phrase">در سیاق آیات مورد بحث، هم ضمیر مفرد به‌ <span class="aya" rel="31_6" data-words="4-5">من یشتری</span> برگردانده و فرموده:  <em>یشتری-می‌خرد</em> ، و لیضل-تا گمراه کند <em>، و</em> یتخذها-آن را می‌گیرد تا رعایت لفظ شده باشد، و هم ضمیر جمع برگردانده و فرموده <span class="aya" rel="31_6" data-words="17-18">أولئک لهم</span> -آنان برایشان تا رعایت معنا شده باشد، چون خریدار لهو الحدیث یک نفر نیست، آن گاه مجددا چند ضمیر مفرد برگردانیده و فرموده: <em>علیه</em> ، <em rel="fa_31_7_6-6" data-sentence="459:373">ولی</em> ، <em rel="fa_31_7_10-10" data-sentence="516:355">یسمعها</em> ، <em rel="fa_31_7_13-13" data-sentence="578:338">اذنیه</em> تا باز رعایت لفظ شده باشد بعضی<span class="footnote" rel="2" title="الدر المنثور، ج ۵، ص ۱۵۸">*</span> این طور گفته‌اند، لیکن ممکن است بگوییم به‌ <span class="aya" rel="31_6" data-words="4-7">من یشتری لهو الحدیث</span> همه جا ضمیر مفرد برگردانیده، و ضمیر جمع آیه قبلی به مجموع گمراه کننده و گمراه شده که سیاق بر او دلالت دارد بر می‌گردد.</span> پس ضمیرهای مفرد همه به <em>من</em> که مفرد است برگشته است. </p> <p><code class="aya" rel="31_8"/><code class="aya" rel="31_9"/> <span class="aya" rel="31_8" data-words="1-9">إن الذین آمنوا و عملوا الصالحات لهم جنات النعیم</span>... <span class="aya" rel="31_9" data-words="8-9">العزیز الحکیم</span> در این آیه بعد از انذار آن خریدار، و تهدیدش به عذاب خوار کننده، و سپس عذاب الیم، رجوع شده است به بشارت محسنین، و خوشدل ساختن آنان به بهشت نعیم جاودان، که   <code class="page" rel="16,315"/> خود او وعده داده، و وعده‌اش حق است. </p> <p>و چون غرض آن کسی که خریدار لهو الحدیث بوده این بوده که امر را بر فریب خوردگانش مشتبه سازد، و بدین غرض قرآن را اساطیر و افسانه‌های کهنه‌ای مانند افسانه‌های خودش پنداشته، و آن را خوار شمرده است و هر چه از آیات آن بر او تلاوت شود اعتناء نمی‌کند، و از پذیرفتنش استکبار می‌کند، و این عمل خوار شمردن خدای سبحان است، لذا در این آیه اولا وعده به محسنین را با جمله‌ <span class="aya" rel="31_9" data-words="3-5">وعد الله حقا</span> تاکید نمود، و در ثانی خود را به عزت مطلق ستوده، تا بفهماند او با خوار شمردن وی خوار نمی‌شود، و نیز با حکمت مطلق ستوده، تا بفهماند هیچ باطلی در سخن او نیست، و نه هیچ خرافه و مزاحی. </p> <p>آن گاه برای بار سوم خود را چنین ستوده، که تدبیر می‌کند امر آسمان‌ها و زمین و نبات و حیوان و انسان را، چون آفریدگار آنهاست، پس می‌تواند این دسته را وعده بهشت داده و آن دسته را وعده عذاب دهد، و وعده او حق است، و جمله‌ <span class="aya" rel="31_10" data-words="1-5">خلق السماوات بغیر عمد ترونها...</span>، در این مقام است. </p> <p><code class="aya" rel="31_10"/> <span class="aya" rel="31_10" data-words="1-5">خلق السماوات بغیر عمد ترونها</span>... <span class="phrase"><span class="aya" rel="31_10" data-words="27-30">من کل زوج کریم</span> در تفسیر آیه‌ <span class="aya" rel="13_2" data-words="1-7">الله الذی رفع السماوات بغیر عمد ترونها</span><span class="footnote" rel="1" title="مجمع البیان، ج ۸، ص ۳۱۳">*</span> گفتیم که کلمه <em rel="fa_31_10_5-5" data-sentence="262:249">ترونها</em>  احتمال دارد قید توضیحی باشد، و معنا این باشد که شما آسمانها را می‌بینید که ستون ندارد ، و احتمال هم دارد قید احترازی باشد و معنا چنین باشد که: خدا آنها را بدون ستونی دیدنی خلق کرده ، تا اشعار داشته باشد به اینکه آسمانها ستون دارد، لیکن دیدنی نیست.</span> </p> <p> <span class="aya" rel="31_10" data-words="6-13">و ألقی فی الأرض رواسی أن تمید بکم</span> -یعنی کوه‌های شامخی در زمین نهاد، تا زمین دچار اضطراب نگشته و شما را مضطرب نکند، و این خود اشعار دارد بر اینکه بین کوه‌ها و زلزله‌ها رابطه‌ای مستقیم است. </p> <p> <span class="aya" rel="31_10" data-words="14-19">و بث فیها من کل دابة</span> -یعنی در زمین از هر جنبده‌ای منتشر کرد. </p> <p> <span class="aya" rel="31_10" data-words="20-30">و أنزلنا من السماء ماء فأنبتنا فیها من کل زوج کریم</span> -یعنی نازل کردیم از جهت بالای سر شما آبی،  (که همان باران باشد)، و رویاندیم در آن مقداری از هر دو جفت نباتی شریف، که منافع شما در آن است، و برایتان فوایدی دارد. </p> <p>در این بیان اشاره است به اینکه نباتات نیز مانند حیوانات نر و ماده‌اند، که بحث   <code class="page" rel="16,316"/> مفصل آن در آیاتی که نظیر این آیه است گذشت. </p> <p>در این آیه التفاتی از غیبت (القی، بث-خداوند افکند و منتشر کرد)، به تکلم با غیر  (ما از آسمان آب نازل کردیم) به کار رفته-تا به طوری که گفته‌اند-اشاره باشد به اینکه نسبت به اینکار خود یعنی فرستادن آب عنایت بیشتری دارد. </p> <p><code class="aya" rel="31_11"/> <span class="aya" rel="31_11" data-words="1-15">هذا خلق الله فأرونی ما ذا خلق الذین من دونه بل الظالمون فی ضلال مبین</span> بعد از آنکه خلقت و تدبیر خود را نسبت به آسمانها و زمین و آنچه روی آنهاست به رخ آنان کشید، و با این بیان ربوبیت و الوهیت خود را اثبات کرد، اینک در این آیه به ایشان تکلیف می‌فرماید که حال، شما به من نشان دهید، خدایان شما اگر راستی اله و رب هستند، چه چیزی خلق کرده‌اند، تا اگرنتوانستند چیزی نشان دهند، وحدانیت خدای تعالی در الوهیت و ربوبیت ثابت گردد. </p> <p>و اگر به ایشان تکلیف کرده که به من نشان دهید خدایانتان چه چیزی خلق کرده‌اند، با اینکه مشرکین اعتراف دارند که خلقت تنها از خدا است، و خلقت هیچ موجودی را مستند به آلهه خود نمی‌دانند، تنها و تنها تدبیر را مستند به آنها می‌دانند، از این جهت است که: خلقتی را به خدا نسبت داده که در عین اینکه خلقت است تدبیر نیز هست، و از تدبیر جدا نیست، پس اگر تدبیر عالم به دست خدایان ایشان است باید آنها نیز چون خدا چنین خلقت و تدبیری داشته باشند، و چون خلقتی ندارند تدبیری نیز ندارند، پس هیچ معبودی غیر از او نیست، و هیچ ربی سوای او وجود ندارد. </p> <p>سیاق آیه شریفه خطاب رسول خدا (ص) به مردم است، چون نوع این خطابها جز به زبان رسول خدا (ص) درست در نمی‌آید، و معنا ندارد خدا به مردم بگوید به من نشان دهید. </p> <h3>بحث روایتی‌ <span class="title" rel="31_6"> (روایاتی در باره‌شان نزول آیه: <span class="aya" rel="31_6" data-words="1-7">و من الناس من یشتری لهو الحدیث...</span> و اینکه غنا لهو الحدیث است) </span> </h3> <p> در مجمع البیان گفته آیه‌ <span class="aya" rel="31_6" data-words="1-7">و من الناس من یشتری لهو الحدیث...</span> در باره نضر بن حارث بن علقمة بن کلدة بن عبد الدار بن قصی بن کلاب نازل شد، چون او مردی تاجر بود، به ایران سفر می‌کرد و در آن جا اخبار و افسانه‌های ایرانی را از منابعش می‌گرفت و می‌آمد برای قریش تعریف می‌کرد، و به ایشان می‌گفت: محمد از عاد و ثمود برایتان تعریف می‌کند، و من از<code class="page" rel="16,317"/> رستم و اسفندیار و اکاسره، مردم هم قصه‌های او را گوش می‌دادند و به آیات قرآن گوش فرا نمی‌دادند،  (نقل از کلبی)<span class="footnote" rel="1" title="مجمع البیان، ج ۸، ص ۳۱۳">*</span>. </p> <p>مؤلف: این معنا در الدر المنثور از بیهقی از ابن عباس نیز آمده، و بعید نیست که علت نزول همه سوره بوده باشد. هم چنان که قبلا نیز بدان اشاره شد<span class="footnote" rel="2" title="الدر المنثور، ج ۵، ص ۱۵۹">*</span>. </p> <p>و در کتاب معانی الاخبار به سند خود از یحیی بن عباده، از امام صادق (ع) روایت کرده که در معنای لهو الحدیث فرمود: یکی از مصادیق آن غناست<span class="footnote" rel="3" title="معانی الاخبار، ص ۳۴۹، ح ۱">*</span>. </p> <p>مؤلف: این معنا در کافی هم به سند وی از مهران از امام صادق (ع)<span class="footnote" rel="4" title="کافی، ج ۶، ص ۴۳۱، ح ۵">*</span>، و نیز به سندش از وشاء از حضرت رضا (ع)<span class="footnote" rel="5" title="فروع کافی، ج ۶، ص ۴۳۲، ح ۸">*</span>، و نیز به سندش از حسن بن هارون از آن جناب روایت شده است<span class="footnote" rel="6" title="فروع کافی، ج ۶، ص ۴۳۳، ح ۱۶">*</span>. </p> <p>و در کافی به سند خود از محمد بن مسلم از امام باقر (ع) روایت آورده که گفت: من از آن جناب شنیدم که می‌فرمود غنا از آن گناهانی است که خدا وعده آتش به مرتکبش داده، آن گاه این آیه را خواند: <span class="aya" rel="31_6" data-words="1-20">و من الناس من یشتری لهو الحدیث لیضل عن سبیل الله بغیر علم و یتخذها هزوا أولئک لهم عذاب مهین</span><span class="footnote" rel="7" title="فروع کافی، ج ۶، ص ۴۳۱، ح ۴">*</span>. </p> <p>و نیز در همان کتاب به سند خود از ابی بصیر روایت کرده که گفت از امام باقر  (ع) پرسیدم کسب زنان آوازخوان چطور است؟ فرمود: اگر می‌خواند تا مردها دورش جمع شوند حرام است، و اگر برای عروسی‌ها دعوت می‌شود عیبی ندارد، و این کلام خدا است که می‌فرماید: <span class="aya" rel="31_6" data-words="1-11">و من الناس من یشتری لهو الحدیث لیضل عن سبیل الله</span><span class="footnote" rel="8" title="فروع کافی، ج ۵، ص ۱۱۹، ح ۱">*</span>. </p> <p>و در مجمع البیان گفته: ابو امامه از رسول خدا (ص) روایت کرده که فرمود: آموختن غنا به زنان، و کنیز مغنیه را فروختن حلال نیست، و پول آن حرام است، و خدا در تصدیق این فتوی در کتاب خود نازل کرده که:                 <code class="page" rel="16,318"/> <span class="aya" rel="31_6" data-words="1-7">و من الناس من یشتری لهو الحدیث...</span><span class="footnote" rel="1" title="روح المعانی، ج ۲۱، ص ۸۰">*</span>. </p> <p>مؤلف: این روایت را الدر المنثور هم از جمع کثیری از صاحبان کتب حدیث از ابی امامه از رسول خدا (ص) روایت کرده است<span class="footnote" rel="2" title="روح المعانی، ج ۲۱، ص ۸۰">*</span>. </p> <p>و نیز در همان کتاب است که از امام صادق (ع) روایت شده که آن جناب فرمود: لهو الحدیث عبارت است از طعنه و استهزای حق، همان رفتاری که ابو جهل و یاران او می‌کردند، و ابو جهل فریاد می‌زد ای گروه قریش آیا می‌خواهید خبرتان دهم که آن زقومی که رفیقتان شما را از آن می‌ترساند چیست؟ آن گاه می‌فرستاد تا کره و خرما می‌آوردند، می‌گفت: این همان زقوم است که او شما را از آن می‌ترساند، امام صادق (ع) سپس فرمود: غنا نیز از مصادیق لهو الحدیث است<span class="footnote" rel="3" title="مجمع البیان، ج ۸، ص ۳۱۳">*</span>. </p> <p>و در الدر المنثور است که ابن ابی الدنیا، از علی بن الحسین (ع) روایت کرده که فرمود: هیچ امتی که در آن موسیقی باشد پاک و مقدس نشده و نمی‌شود<span class="footnote" rel="4" title="الدر المنثور، ج ۵، ص ۱۶۰">*</span>. </p> <p>و در تفسیر قمی در روایت ابی الجارود از امام ابی جعفر (ع) روایت کرده که در تفسیر <span class="aya" rel="31_6" data-words="1-13">و من الناس من یشتری لهو الحدیث لیضل عن سبیل الله بغیر علم</span> فرمود: این شخص نضر بن حارث بن علقمة بن کلدة، یک نفر از بنی عبد الدار بن قصی است، و این نضر مردی دانا و دارای روایات و احادیث تاریخی بود، و اشعار مردم را نیز می‌دانست، آیه شریفه او را ملامت کرده که دنبال احادیث لغو می‌رود، ولی وقتی آیات ما بر او خوانده می‌شود رو می‌گرداند<span class="footnote" rel="5" title="تفسیر قمی، ج ۲، ص ۱۶۱">*</span>. </p> <p>و نیز در همان کتاب از پدرش از حسین بن خالد روایت کرده که گفت از ابو الحسن حضرت رضا (ع) پرسیدم معنای آیه‌ <span class="aya" rel="51_7" data-words="1-4">و السماء ذات الحبک</span> چیست؟ حضرت انگشتان خود را مشبک نموده فرمود: آسمان این طور محبوک به زمین است، پرسیدم چطور محبوک به زمین است، با اینکه خدای تعالی می‌فرماید: <span class="aya" rel="31_10" data-words="1-5">خلق السماوات بغیر عمد ترونها</span>؟ فرمود: سبحان اللَّه مگر نفرموده‌ <span class="aya" rel="31_10" data-words="3-5">بغیر عمد ترونها ؟</span> عرض کردم: بله، فرمود: پس معلوم می‌شود ستونی هست ولی آن را نمی‌بینید<span class="footnote" rel="6" title="تفسیر قمی، ج ۲، ص ۳۲۸">*</span>. </p> 
